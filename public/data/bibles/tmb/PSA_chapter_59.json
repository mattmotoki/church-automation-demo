{
  "book": "PSA",
  "book_name": "Psalms",
  "chapter": 59,
  "version_id": 1307,
  "url": "https://www.bible.com/bible/1307/PSA.59",
  "verses": [
    {
      "verse": 1,
      "text": "‘E HOKU ‘OTUA, hamusi au mei hoku ngaahi fili; Hiki ki ‘olunga meiate kinautolu ‘oku tu‘u mai."
    },
    {
      "verse": 2,
      "text": "Hāmusi au mei he kakai ‘oku mo‘ui ‘aki ‘a e angahala, Pea fakahaofi au mei he kau siana toto‘ia."
    },
    {
      "verse": 3,
      "text": "He vakai kuo nau puleaki‘i ‘eku mo‘ui; ‘Oku nau fakataha ke fai me‘a kiate au ko e koto mālohi; Ka tala‘ehai ko ha‘aku ngāue kovi kuo fai, pe ko ha‘aku angahala, ‘Eiki."
    },
    {
      "verse": 4,
      "text": "Ta‘eha‘aku kovi ‘oku nau felelei ke fakatē mai: Ke ke ‘ā ke fakafetaulaki kiate au, ‘o vakai."
    },
    {
      "verse": 5,
      "text": "‘Io, ko koe, Sihova ‘Elohimi Sāpaoti ‘a e ‘Otua ‘o ‘Isileli, O‘i ke ‘a‘ahi kotoa ‘a e hīteni: ‘Oua te ke mamae‘i ha toko taha ‘i he kau kovi ‘oku lavaki. (Sila)"
    },
    {
      "verse": 6,
      "text": "‘Oku nau foki efiafi, ‘Oku nau kālou hangē ha kulī, ‘Oku nau foli takai ki he kolo ni."
    },
    {
      "verse": 7,
      "text": "‘Oi! ‘a e pu‘aki ‘e honau ngutu na; Tā ko honau loungutu ko e ‘ainga heletā: “Ko ia ai, pē, he ko hai ‘oku ongona?”"
    },
    {
      "verse": 8,
      "text": "Ka ko koe, ‘Eiki, ‘oku ke kata kiate kinautolu na; ‘Oku ke manukia ‘a e hīteni kotoa."
    },
    {
      "verse": 9,
      "text": "‘E hoku mālohinga, ko koe te u tauhi ki ai: He ko hoku taua ‘a ‘Elohimi."
    },
    {
      "verse": 10,
      "text": "Ko hoku ‘Otua te ne fakafetaulaki kiate au mo ‘ene meesi: ‘E tuku ‘e ‘Elohimi ke u sioa hoku ngaahi fili."
    },
    {
      "verse": 11,
      "text": "‘Oua ‘e tāmate‘i kinautolu, Na‘a ngalo ‘a e me‘a ‘i he kakai ‘o‘oku: Fai ‘aki ho ivi ke nau ‘āunoa, pea toki tulaki kinautolu, ‘E ‘Ātonai ko homau fakaū."
    },
    {
      "verse": 12,
      "text": "‘Oku angahala tu‘u honau ngutu ‘i he me‘a ‘oku tō mai, Ko ia tuku ke puke kinautolu ‘i he‘enau fielahi, Pea koe‘uhi ko e kape mo e loi ‘oku nau lea‘aki."
    },
    {
      "verse": 13,
      "text": "Faka‘auha kinautolu ‘i ho‘o tuputāmaki, Faka‘auha ke ‘oua te nau toe ‘i ai: Ke nau ‘ilo ‘oku pule ‘i Sēkope ‘a ‘Elohimi, ‘O fai atu ki he ngata‘anga ‘o māmani. (Sila)"
    },
    {
      "verse": 14,
      "text": "Pea te nau foki efiafi, Te nau kālou hangē ha kulī, Pea te nau foli takai ki he kolo ni."
    },
    {
      "verse": 15,
      "text": "Te nau holi fano he kumi kai ‘a kinautolu na; Ka ‘ikai ma‘u te nau mohe fiekaia."
    },
    {
      "verse": 16,
      "text": "Ka ko au te u hiva‘aki ho ivi; Pea te u kalanga‘aki ho‘o ‘ofa ‘i he pongipongi: He ko e fu‘u taua koe kiate au, Mo e hūfanga ‘i he ‘aho na‘a ku faingata‘a‘ia ai fau."
    },
    {
      "verse": 17,
      "text": "‘E hoku mālohinga, ko koe te u tā ha‘ape ki ai: He ko hoku taua ‘a ‘Elohimi ko e ‘Otua ‘o ‘eku meesi."
    }
  ],
  "timestamp": "2025-08-08T15:55:30.579278"
}