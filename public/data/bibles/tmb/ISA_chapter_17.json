{
  "book": "ISA",
  "book_name": "Isaiah",
  "chapter": 17,
  "version_id": 1307,
  "url": "https://www.bible.com/bible/1307/ISA.17",
  "verses": [
    {
      "verse": 1,
      "text": "KO E kavenga ‘a Tāmasikusi mei he Ta‘ehāmai. Vakai, ‘oku to‘o mei Tāmasikusi ‘ene kolo, pea te ne hoko ko e fokotu‘unga fale holo."
    },
    {
      "verse": 2,
      "text": "Kuo tuku lala ‘a e ngaahi kolo ‘Aloeli, kuo hoko ko e fanga‘angamanu; pea ‘oku nau tokoto ta‘eha taha ke fakamanavahee‘i."
    },
    {
      "verse": 3,
      "text": "Pea ‘e mole ‘a e talitau‘anga mei ‘Ifalemi, mo e pule‘anga mei Tāmasikusi, mo e toenga ‘o Sīlia: te nau hoko ‘o hangē ko e lāngilangi ‘o ha‘a ‘Isileli–ko Sihova Sāpaoti ia mei he Ta‘ehāmai."
    },
    {
      "verse": 4,
      "text": "Pea ‘e hoko ‘i he taimi ko ia ‘a e hoholo hifo ‘a e lāngilangi ‘o Sēkope, pea maha ‘a e ngako ‘o hono kakano."
    },
    {
      "verse": 5,
      "text": "Pea ‘e hoko ‘o hangē ko e ‘uuni ‘e he kau ututa‘u ‘a e kau ‘o e uite, kae hifi ‘e hono nima ‘a e fua; ‘io, ‘e hangē ko ha tufi uite ‘i he tafangafanga ‘o Lifaimi."
    },
    {
      "verse": 6,
      "text": "Ka ‘oku ai ha toe ‘i ai ke tufi, hangē ko ha lulu ‘ōlive; ko e fo‘i me‘a ‘e ua pe tolu ‘i he taukakapa, ko e fo‘i me‘a ‘e fā pe nima ‘i hono ngaahi va‘a ‘o e ‘akau fua na–ko e folofola ia mei he Ta‘ehāmai ‘a Sihova ko e ‘Otua ‘o ‘Isileli."
    },
    {
      "verse": 7,
      "text": "‘I he taimi ko ia ‘e hanga ha tangata ki he ‘Afio na‘e ngaohi ia, pea ‘e sio hono mata ki he Tāpuhā ‘o ‘Isileli,"
    },
    {
      "verse": 8,
      "text": "pea ‘e ‘ikai te ne hanga ki he ngaahi ‘ōlita kuo ngaohi ‘e hono nima, ‘io, ko e me‘a kuo ngaohi ‘e hono louhi‘i ‘e ‘ikai te ne momo‘i sio ki ai; tatau ‘a e ‘āsela mo e ngaahi ‘īmisi ‘o e la‘ā."
    },
    {
      "verse": 9,
      "text": "‘I he taimi ko ia ko ‘ene ngaahi kolo talitau‘anga ‘e hangē ko e ngaahi kolo li‘aki ‘i he vao mo e mo‘unga, ‘a ia na‘e li‘aki ‘a ia na‘e li‘aki telia ‘a ha‘a ‘Isileli; pea ‘e ai ha potu ‘āngoa."
    },
    {
      "verse": 10,
      "text": "He kuo ngalo ‘iate koe ho ‘Otua fakamo‘ui‘anga, pea ko ho Makatu‘u hūfanga na‘e ‘ikai te ke manatu ki ai; ko ia na‘a ke hanga ai ‘o tō ‘ani hauhau melie, ‘o ke fakalanga ki ai ‘a e ngaahi kupu‘i ‘akau muli."
    },
    {
      "verse": 11,
      "text": "‘I he ‘aho na‘a ke tō na‘a ke ngaohi hono ‘ā, pea pongipongi hake kuo lava ‘a e fisi ‘o e me‘a na‘a ke tō. Ko hono fua ko e fu‘ufu‘unga me‘a, pea utu ‘i ha taimi ‘a e mahaki lahi, mo e mamahi ta‘ehano faito‘o."
    },
    {
      "verse": 12,
      "text": "‘Oiauē ‘a e mumuhu ‘ani kakai lahi! ‘Oku nau mumuhu hangē ko e mumuhu ‘o e tahi; Pea ‘oiauē ‘a e ‘u‘ulu ‘a e ngaahi fa‘ahinga! ‘Oku nau ‘u‘ulu hangē ko e ‘u‘ulu ‘a e ngaahi vai kaukaua."
    },
    {
      "verse": 13,
      "text": "‘A e ngaahi fa‘ahinga ‘oku nau ‘u‘ulu hangē ko e ‘u‘ulu ‘a e vai lahi: Ka ‘oku fakamana ki ai ‘e He‘ene ‘Afio, pea hola ia ke mama‘o; Pea ‘oku tulia hangē ko e kafukafu ‘i he ngaahi mo‘unga ‘i he ‘ao ‘o e matangi, Pea hangē ko e ‘akau teka ‘i he ‘ao ‘o e afā."
    },
    {
      "verse": 14,
      "text": "‘I he feitu‘u efiafi vakai ko e ilifia; Te‘eki ke pongipongi kuo ‘ikai. Ko e ‘inasi ia ‘o e kakai ‘oku vete kitautolu, Pea ko e tufakanga ‘o kinautolu ‘oku pāpani mai."
    }
  ],
  "timestamp": "2025-08-08T15:56:00.216035"
}