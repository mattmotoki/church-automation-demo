{
  "book": "JOB",
  "book_name": "Job",
  "chapter": 11,
  "version_id": 1307,
  "url": "https://www.bible.com/bible/1307/JOB.11",
  "verses": [
    {
      "verse": 1,
      "text": "TOKI fokotu‘u mai ‘e Sofa‘a mei Naama, ‘o ne pehē,"
    },
    {
      "verse": 2,
      "text": "‘E tuku ta‘etali koā ha fu‘ufu‘unga lea pehē? Pe tuku leva kuo tonuhia ha puha lau?"
    },
    {
      "verse": 3,
      "text": "‘E fakanoa kakai ‘e ho‘o ngaahi muna na? ‘O ke lava ai ke manuki ta‘efakamaa‘i ‘e ha taha?"
    },
    {
      "verse": 4,
      "text": "He ‘oku ke pehē, ‘Oku ma‘a ‘eku tokāteline, Pea ‘oku ou ‘ata‘atā ‘i ho‘o ‘afio mai."
    },
    {
      "verse": 5,
      "text": "Kae taumaiā ke fai ‘e ‘Elohā ha‘ane folofola, ‘O fa‘ai hono fofonga ke tali koe!"
    },
    {
      "verse": 6,
      "text": "‘O ne tala kiate koe ‘a e ngaahi ‘uhinga fufū ‘o e poto– He ko ‘ene fakakaukau ko e kato ‘i he loto kato– Ka ke ‘ilo ‘oku fakangalo‘i ‘e ‘Elohā ha‘a kovi ni‘ihi."
    },
    {
      "verse": 7,
      "text": "Te ke mahakulea ‘a e uho ‘o ‘Elohā? ‘Io, ‘e a‘u ho‘o hakule ki he takele ‘o Sātai?"
    },
    {
      "verse": 8,
      "text": "‘Oku hangē ko e ngaahi tumutumu ‘o langi, ko e hā te ke fai? ‘Oku taumama‘o hifo ‘i Hētesi, ko e hā te ke ‘ilo?"
    },
    {
      "verse": 9,
      "text": "Ko hono fua ‘oku lōloa ange ‘i māmani, Pea laulahi ange ‘i he ‘ōseni."
    },
    {
      "verse": 10,
      "text": "Kapau te ne moulu mai, ‘o puke ha taha, Kapau te ne ‘ave ki he fakamaau, pe matali Ia ‘e hai?"
    },
    {
      "verse": 11,
      "text": "He ko e ‘Afio ‘oku ne ‘ilo ‘a e ha‘a nge‘esi: Pea ‘oku e‘a kiate ia ‘a e kovi ta‘e te ne fakasio."
    },
    {
      "verse": 12,
      "text": "Ka ko e tangata ‘oku nge‘esi te ne ma‘u loto ‘Oka fokifā kuo tangata mai ha ‘uhiki‘i ‘asi kaivao."
    },
    {
      "verse": 13,
      "text": "Neongo ko koe, kapau te ke fakahangatonu ho loto, Pea fola nima ki He‘ene ‘Afio–"
    },
    {
      "verse": 14,
      "text": "Kapau ‘oku ai ha kovi ‘i ho nima, lī ke mama‘o, ‘O ‘oua ‘e tuku ha mamio ke nofo ‘i ho tēniti–"
    },
    {
      "verse": 15,
      "text": "Ka pehē te ke mālanga hake ta‘eha mele; Pea kuo ke haukafa, ‘o ‘ikai toe manavahē."
    },
    {
      "verse": 16,
      "text": "Seuke, ‘e ngalo ‘iate koe ho‘o mamahi: Ko ho‘o manatu ki ai ‘e hangē ko ho‘o manatu ki he vai kuo mole:"
    },
    {
      "verse": 17,
      "text": "Pea ‘e hoko ha taimi ‘e maama ange ‘i he ho‘atā: Ka ai ha po‘uli, ko e po‘uli pē kae ‘aho."
    },
    {
      "verse": 18,
      "text": "Pea te ke nofo nonga, he ‘oku ai ha tu‘amelie; ‘Io, te ke vakai holo, ‘o tokoto noa."
    },
    {
      "verse": 19,
      "text": "Pea te ke mālōlō, ‘o ‘ikai fakahoha‘a ‘e ha taha; Pea ‘e ‘omi holo kiate koe ‘e ha tokolahi."
    },
    {
      "verse": 20,
      "text": "Ka ko e mata ‘o e pau‘u ‘e ka‘anga ‘i he holi, Pea ‘e ‘auha meiate kinautolu honau hūfanga, Pea ko ‘enau ‘amanaki ko e tau‘aki pē ke pekia."
    }
  ],
  "timestamp": "2025-08-08T15:55:15.390079"
}