{
  "book": "EZK",
  "book_name": "Ezekiel",
  "chapter": 8,
  "version_id": 1307,
  "url": "https://www.bible.com/bible/1307/EZK.8",
  "verses": [
    {
      "verse": 1,
      "text": "PEA ‘i hono ono ‘o e ta‘u, mo hono ono ‘o e māhina, mo hono ‘aho nima ‘o e māhina, ‘oku ou nofo ‘i hoku fale, pea ko e mātu‘a Siuta ‘oku fe‘ao mo au, fokifā na‘e hifo kiate au ‘i he potu ko ia ‘a e nima ‘o ‘Ātonai Sihova."
    },
    {
      "verse": 2,
      "text": "Pea u vakai, pea tā ‘oku hā ha me‘a hangē ko e afi; mei he matamata ko hono kongaloto ‘o fai hifo, ko e afi: pea mei hono konga loto ‘o fai hake na‘e hā fetapatapaki, hangē ko e ukamea ‘afu vela."
    },
    {
      "verse": 3,
      "text": "Pea ne mafao mai ‘a e me‘a na‘e matamata ko e nima, ‘o ne puke au ‘i he tope ‘o hoku ‘ulu; pea hiki au ‘e he laumālie ki he vaha‘a ‘o langi mo māmani, ‘o ‘ave au ki Selusalema ‘i he vīsone faka‘otua, ‘o a‘u ki he hū‘anga ‘o e matapā ‘o e loto‘ā loto ‘oku hanga ki he tokelau; ‘a ia ‘oku tu‘u ai ‘a e ‘īmisi ‘o Fua‘a, ‘oku fakatupu fua‘a."
    },
    {
      "verse": 4,
      "text": "Pea tā ‘oku ‘i ai ‘a e Sikaina ‘o e ‘Otua ‘o ‘Isileli, ‘o hā tatau mo e me‘a na‘a ku sio ki ai ‘i he tele‘a."
    },
    {
      "verse": 5,
      "text": "Pea ne folofola mai kiate au, Hako‘i-tangata, tāngaki hake mu‘a ho mata, ‘o hanga ki he tokelau. Pea u tāngaki hake hoku mata, ‘o hanga ki he tokelau, pea tā ko e ‘īmisi ni ‘o Fua‘a ‘ena ‘i he potu tokelau ‘o e matapā ‘o e ‘ōlita, ‘i he hū‘anga."
    },
    {
      "verse": 6,
      "text": "Pea ne folofola mai, Hako‘i-tangata, ‘oku ke sio ki he me‘a ‘oku nau fai? Ko e ngaahi fu‘u fakalielia ‘a ia ‘oku fai ‘e he fale ‘o ‘Isileli heni ke fakamama‘o au mei hoku potu tapu? ka te ke toe sio ki he ngaahi fakalielia ‘oku lahi ange."
    },
    {
      "verse": 7,
      "text": "Pea ne ‘ave au ki he hū‘anga ‘o e loto‘ā; pea u vakai, ka tā ko e ava ē ‘i he ‘ā maka."
    },
    {
      "verse": 8,
      "text": "Pea ne folofola mai, Hako‘i-tangata, foa atu mu‘a ‘i he ‘ā maka: pea u foa atu ‘i he ‘ā maka, pea tā ko ha matapā ē."
    },
    {
      "verse": 9,
      "text": "Pea ne folofola mai, Hū, ‘o vakai ‘a e ngaahi fakalielia kovi ‘oku fai ‘e he fa‘ahinga ko ē heni."
    },
    {
      "verse": 10,
      "text": "Pea u hū, ‘o vakai; pea tā ko e fakatātā kehekehe ‘o e manu totolo, mo e manu lalahi, ko e koto me‘a mousa‘a; ko e ngaahi ‘aitoli foki ‘o e fale ‘o ‘Isileli kuo tā ‘i he ‘aofi takatakai ‘i he potu kotoa pē."
    },
    {
      "verse": 11,
      "text": "Pea ‘oku tu‘u ‘i he ‘ao ‘o e ngaahi fakatātā ha tu‘unga tangata ‘e toko fitungofulu mei he mātu‘a ‘o e fale ‘o ‘Isileli, pea lotolotoi ‘iate kinautolu ‘a Siasanaia foha ‘o Sāfani, pea nau takitaha to‘o ‘ene ‘ainga ‘inisēnisi; pea na‘e taufa mai ‘a e ngangatu ‘o ha ‘ao ‘inisēnisi."
    },
    {
      "verse": 12,
      "text": "Pea ne folofola mai kiate au, Hako‘i-tangata, ‘oku ke sio koā ki he me‘a ‘oku fai ‘e he mātu‘a ‘o e fale ‘o ‘Isileli ‘i he po‘uli, takitaha ‘i hono loki tamapua? he ‘oku nau pehē, ‘Oku ‘ikai sio kiate kitautolu ‘a Sihova; kuo li‘aki ‘e Sihova ‘a e fonua."
    },
    {
      "verse": 13,
      "text": "Pea ne folofola mai kiate au, Te ke toe sio ki ha ngaahi fakalielia ‘oku lahi ange, ‘a ia ‘oku fai ‘e he fa‘ahinga ko ē."
    },
    {
      "verse": 14,
      "text": "Pea ne ‘ave au ki he hū‘anga ‘o e matapā ‘o e fale ‘o Sihova, ‘a ia ‘oku hanga ki he tokelau; pea tā ko e kau fefine ena ‘oku nofo, ‘o fai ‘enau tēngihia ‘a Tāmusi."
    },
    {
      "verse": 15,
      "text": "Pea ne folofola kiate au, Hako‘i-tangata, kuo ke sio ki ai? te ke toe sio ki ha ngaahi fakalielia ‘oku lahi ange ‘i hena."
    },
    {
      "verse": 16,
      "text": "Pea ne ‘ave au ki he loto‘ā loto ‘o e fale ‘o Sihova; pea tā ‘i he hū‘anga ki he temipale ‘o Sihova, ‘i he vaha‘a ‘o e fale hū‘anga mo e ‘ōlita, na‘e matamata ko e tu‘unga tangata ‘e toko uofulu mā nima, ‘oku nau fulitu‘a ki he temipale ‘o Sihova, ka nau hanga ki hahake; pea ko e fa‘ahinga ko ia ‘oku fai ‘enau lotu ki hahake ki he la‘ā."
    },
    {
      "verse": 17,
      "text": "Pea ne folofola mai, Hako‘i tangata, kuo ke sio ki ai? Ko e me‘a si‘i ‘apē ki he fale ‘o Siuta ke feia ‘a e ngaahi fakalielia ‘oku nau fai heni, ka ‘oku nau fakafonu ‘a e fonua ‘i he fakamālohi, ‘o toutou langaki ‘eku ‘ita: kae vakai ko e fa‘ahinga ko ē ‘oku nau ‘ai ‘a e hele ‘auhani ki honau ihu ‘onautolu."
    },
    {
      "verse": 18,
      "text": "Ko ia na‘a mo au te u fai kakaha: ‘e ‘ikai mamae hoku mata, ‘e ‘ikai ha‘aku ‘ofa ‘e fai: pea neongo ‘enau kalanga le‘o lahi ki hoku telinga ni, kae ‘ikai te u ongo‘i kinautolu."
    }
  ],
  "timestamp": "2025-08-08T15:56:21.554854"
}