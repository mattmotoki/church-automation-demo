{
  "book": "2KI",
  "book_name": "2 Kings",
  "chapter": 24,
  "version_id": 1307,
  "url": "https://www.bible.com/bible/1307/2KI.24",
  "verses": [
    {
      "verse": 1,
      "text": "NA‘E uofulu mā nima ta‘u ‘a Sihoiakimi ‘i he‘ene kamata pule; pea na‘e hongofulu mā taha ta‘u ‘ene hau ‘i Selusalema: pea ko e hingoa ‘o ‘ene fa‘ē ko Sēpita ‘ōfefine ‘o Petaia mei Luma."
    },
    {
      "verse": 2,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē tofu pē ko e fai ‘a ‘ene ngaahi kui."
    },
    {
      "verse": 3,
      "text": "‘I hono kuonga ‘o‘ona na‘e ‘alu hake ‘a Nepukanesa ko e Tu‘i Pāpilone; pea na‘e fakaongo ki ai ‘a Sihoiakimi ‘o ta‘u tolu: pea ne toki tafoki, ‘o tu‘u kiate ia."
    },
    {
      "verse": 4,
      "text": "Pea fekau ki ai ‘e Sihova ‘ani kongakau Kalitia, moni kongakau Sīlia, moni kongakau Moape, moni kongakau Ha‘a ‘Āmoni; ‘io, na‘a ne tuku atu kinautolu ki Siuta ke faka‘auha ia, hangē ko e folofola ‘a ‘ene ‘Afio, ‘a ia na‘a ne fakafai ‘i he nima ‘o ‘ene kau tamaio‘eiki ko e kau palōfita."
    },
    {
      "verse": 5,
      "text": "Ka ne ta‘e‘oua ko e fekau ‘a Sihova na‘e hoko ai ‘a e me‘a ko ia ki Siuta, ke ‘ave kinautolu mei hono ‘ao koe‘uhi ko e ngaahi angahala ‘a Manase, ko e tuha ‘o e fu‘u me‘a na‘a ne fai; mo e toto foki ‘o e ta‘ehalaia na‘a ne lilingi; he na‘a ne fakafonu ‘a Selusalema ‘aki ‘a e toto ‘o e ta‘ehalaia; pea na‘e ‘ikai ofe‘i ‘a Sihova ke fakamolemole."
    },
    {
      "verse": 6,
      "text": "Pea ko hono toe ‘o e ngāue ‘a Sihoiakimi, mo e me‘a kotoa na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta? Pea toka ‘a Sihoiakimi mo ‘ene ngaahi kui; pea na‘e fetongi ia ‘i he pule ‘e hono foha ko Sihoiakini."
    },
    {
      "verse": 7,
      "text": "Pea na‘e ‘ikai toe fai ‘a e Tu‘i ‘Isipite ke hū kitu‘a mei hono fonua; he kuo to‘o ‘e he Tu‘i Pāpilone ‘a e me‘a kotoa na‘e kau ki he Tu‘i ‘Isipite, mei he vaitafe ‘o ‘Isipite, ‘o a‘u ki he vaitafe ko ‘Eufaletesi."
    },
    {
      "verse": 8,
      "text": "Na‘e hongofulu mā valu ta‘u ‘a Sihoiakini ‘i he‘ene kamata pule; pea na‘e tolu māhina ‘ene hau ‘i Selusalema: pea ko e hingoa ‘o ‘ene fa‘ē ko Nehusita, ko e ‘ōfefine ‘o ‘Elinetane mei Selusalema."
    },
    {
      "verse": 9,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē tofu pē ‘a e fai ‘a ‘ene tamai."
    },
    {
      "verse": 10,
      "text": "‘I he taimi ko ia na‘e ‘alu hake ‘a e kau tamaio‘eiki ‘a Nepukanesa ko e Tu‘i Pāpilone ki Selusalema; pea na‘e ‘ākolo‘i ‘a e kolo."
    },
    {
      "verse": 11,
      "text": "Pea a‘u ‘a Nepukanesa ki he kolo lolotonga hono kāpui ‘e he‘ene kau tamaio‘eiki:"
    },
    {
      "verse": 12,
      "text": "pea hū ki tu‘a ‘a Sihoiakini ko e Tu‘i Siuta ki he Tu‘i Pāpilone, ‘a ia mo ‘ene fa‘ē, mo ‘ene kau tamaio‘eiki, mo hono hou‘eiki, mo ‘ene kau ‘iunoke; pea na‘e puke ia ‘e he Tu‘i Pāpilone ‘i hono valu ta‘u ‘o ‘ene pule."
    },
    {
      "verse": 13,
      "text": "Pea ne ‘ave mei ai ‘a e koloa kotoa ‘o e fale ‘o Sihova, mo e koloa ‘i he fale ‘o e tu‘i, ‘o ne hifi ‘a e nāunau koula kehekehe na‘e ngaohi ‘e Solomone ko e Tu‘i ‘Isileli ‘i he Temipale ‘o Sihova–hangē ko e folofola ‘a e ‘Eiki."
    },
    {
      "verse": 14,
      "text": "Pea ne taki pōpula ‘a Selusalema kātoa, mo e hou‘eiki kātoa, mo e kau to‘a fua pē; ‘o toko taha mano ‘a e pōpula; kae‘uma‘ā ‘a e kau tufunga, mo e kau tuki ukamea: na‘e ‘ikai ha toe, ngata pē ‘a e taupotu ki lalo ‘o e kakai tuku‘uta."
    },
    {
      "verse": 15,
      "text": "Pea ne taki pōpula ‘a Sihoiakini ki Pāpilone; ko e fa‘ē ‘a e tu‘i foki, mo hono ngaahi ‘unoho, mo ‘ene kau ‘iunoke, mo e kau mā‘olunga ‘o e fonua, na‘a ne ‘ave pōpula mei Selusalema ki Pāpilone."
    },
    {
      "verse": 16,
      "text": "Pea ko e kau to‘a kotoa pē, ko e toko fitu afe, mo e kau tufunga mo tuki ukamea, ko e toko taha afe, ko e fa‘ahinga kaukaua kotoa pē ‘o taau mo e tau, na‘e ‘ave kinautolu ‘e he Tu‘i Pāpilone, ‘o taki Pōpula ki Pāpilone."
    },
    {
      "verse": 17,
      "text": "Pea fakanofo ‘e he Tu‘i Pāpilone ‘a Matanaia ko e tehina ‘o e tamai ‘a e tu‘i ko ē, ‘o ne liliu hono hingoa ko Setekaia."
    },
    {
      "verse": 18,
      "text": "Na‘e uofulu mā taha ta‘u ‘a Setekaia ‘i he‘ene kamata pule; pea na‘e hongofulu mā taha ta‘u ‘ene hau ‘i Selusalema: pea ko e hingoa ‘o ‘ene fa‘ē ko Hamutali ‘ōfefine ‘o Selemaia mei Līpina."
    },
    {
      "verse": 19,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē tofu pē ko e fai ‘a Sihoiakimi."
    },
    {
      "verse": 20,
      "text": "He na‘e hoko ia ki Selusalema mo Siuta ‘i he funga ‘o e houhau ‘o Sihova, kae‘oua ke ne li‘aki kinautolu mei hono ‘ao: pea na‘e tu‘u ‘a Setekaia ki he Tu‘i Pāpilone."
    }
  ],
  "timestamp": "2025-08-08T15:54:49.914866"
}