{
  "book": "PSA",
  "book_name": "Psalms",
  "chapter": 119,
  "version_id": 1307,
  "url": "https://www.bible.com/bible/1307/PSA.119",
  "verses": [
    {
      "verse": 1,
      "text": "MONŪ‘IA Ā ka ko ia ‘oku haohaoa hono ‘alunga, ‘Oku ne fou ‘i he lao ‘a Sihova."
    },
    {
      "verse": 2,
      "text": "Monū‘ia ā ka ko ia ‘oku tauhi ‘Ene ‘ū fakamo‘oni na, ‘Oku haha‘o kiate ia ‘aki ‘a e loto kotoa."
    },
    {
      "verse": 3,
      "text": "‘Oku ‘ikai foki te nau fai hala; ‘Oku nau fou ‘i hono ngaahi ‘alunga."
    },
    {
      "verse": 4,
      "text": "Ko koe ne ke tu‘utu‘uni, Ke mau tauhi ho‘o ‘ū enginaki ke matauhi."
    },
    {
      "verse": 5,
      "text": "Taumaiā kuo fakapapau hoku ‘alunga, Ke tauhi ho‘o ngaahi fekau na."
    },
    {
      "verse": 6,
      "text": "‘E toki tuku ‘eku mā, ‘O ka u ka tokanga‘i ho‘o ngaahi tu‘utu‘uni kotoa."
    },
    {
      "verse": 7,
      "text": "Te u fakafeta‘i kiate koe ‘aki ‘a e loto ta‘epiko‘i, ‘Oka Kuo u ako ho‘o konisitūtone mā‘oni‘oni."
    },
    {
      "verse": 8,
      "text": "Te u tauhi pē ho‘o ngaahi fekau: ‘Oua te ke li‘aki ‘aupito au."
    },
    {
      "verse": 9,
      "text": "‘E fakama‘a ‘e ha talavou hono hala ‘i he hā? He‘ene tauhi ia ke hoa mo ho‘o folofola."
    },
    {
      "verse": 10,
      "text": "Kuo u ha‘ao kiate koe ‘aki hoku loto kotoa: ‘Oua na‘a ke tuku ke u he mei ho‘o ngaahi tu‘utu‘uni na."
    },
    {
      "verse": 11,
      "text": "Kuo u fufū ho‘o lea ‘i hoku loto ē, Koe‘uhi ke ‘oua na‘a ku hia kiate koe."
    },
    {
      "verse": 12,
      "text": "Ko e Fakamālō‘ia ‘a e ‘Afiona, Sihova; Ako kiate au ho‘o ngaahi fekau na."
    },
    {
      "verse": 13,
      "text": "Kuo u ‘a‘au ‘aki hoku ngutu ni ‘a e ngaahi kupu‘i konisitūtone na‘a ke pu‘aki."
    },
    {
      "verse": 14,
      "text": "Kuo u hākahaka ‘i he ‘alunga ‘o ho‘o ngaahi fakamo‘oni, ‘O tatau mo ‘ete ma‘u ha koloa lahi."
    },
    {
      "verse": 15,
      "text": "Te u fakalauloto ki ho‘o ngaahi fekau na, Pea te u tokanga‘i ho ngaahi hala."
    },
    {
      "verse": 16,
      "text": "Te u fakafiefia ‘i ho‘o ngaahi fekau na: ‘E ‘ikai ngalo ho‘o folofola."
    },
    {
      "verse": 17,
      "text": "‘Ai ke hulu ho‘o ‘ofa ki ho‘o tamaio‘eiki ke u mo‘ui mu‘a: Ka u tauhi ho‘o folofola."
    },
    {
      "verse": 18,
      "text": "Faka‘ā mu‘a hoku mata, Ka u sio me‘a fakaofo ‘i ho‘o lao na."
    },
    {
      "verse": 19,
      "text": "Ko e ‘āunofo au ‘i māmani: ‘Oua ‘e fufū meiate au ho‘o ngaahi tu‘utu‘uni."
    },
    {
      "verse": 20,
      "text": "Kuo vai hoku laumālie ko ‘ene holi ai pē Ki ho‘o ngaahi kupu‘i konisitūtone."
    },
    {
      "verse": 21,
      "text": "Kuo ke valoki ‘a e fielahi, pea nau mala‘ia ai, He‘enau hē mei ho‘o ngaahi tu‘utu‘uni."
    },
    {
      "verse": 22,
      "text": "Tatala meiate au ‘a e manuki mo e lau‘ikovi; He Kuo u tauhi ho‘o ngaahi fakamo‘oni."
    },
    {
      "verse": 23,
      "text": "Ko hou‘eiki foki na‘a nau nofo, ‘o lau‘i au: Ka ka fakalaulauloto ‘e ho sevāniti ki ho‘o ngaahi fekau."
    },
    {
      "verse": 24,
      "text": "Ko hoku fiefia‘anga foki ‘a ho‘o ‘ū fakamo‘oni na, Ko hoku mātu‘a fale‘i ia."
    },
    {
      "verse": 25,
      "text": "Ko hoku laumālie ē ‘oku piki ki he efu na: Fakaakeake au, ‘o taau mo ho‘o folofola."
    },
    {
      "verse": 26,
      "text": "Kuo u ‘a‘au kiate koe hoku ngaahi ‘alunga, pea na‘a ke tali au: Ako mai ho‘o ngaahi fekau,"
    },
    {
      "verse": 27,
      "text": "Fakahinohino kiate au ‘a e ‘alunga ‘o ho‘o ‘ū enginaki, Ka u fakalaulauloto ki he ngaahi mana kuo ke fai."
    },
    {
      "verse": 28,
      "text": "‘Oku vaivai maha hoku laumālie he mafasia: Fokotu‘u au, ‘o taau mo ho‘o folofola."
    },
    {
      "verse": 29,
      "text": "‘Ave meiate au ‘a e ‘alunga kākā: Pea me‘a‘ofa ‘aki mai ‘a e lao ‘a e ‘Afiona."
    },
    {
      "verse": 30,
      "text": "Ko e ‘alunga tōnunga Kuo u fili ma‘aku: Ko ho‘o ngaahi kupu‘i konisitūtone ‘oku fe‘ao mo au."
    },
    {
      "verse": 31,
      "text": "Kuo u pīkitai ki he ‘ū fakamo‘oni ‘a‘au: ‘E Sihova, ‘oua te ke fakamaa‘i au."
    },
    {
      "verse": 32,
      "text": "Te u lele ‘i he hala ‘o ho‘o ngaahi tu‘utu‘uni, ‘Oka ke ka fano hoku ‘atamai."
    },
    {
      "verse": 33,
      "text": "Fakahinohino kiate au ‘a e ‘alunga ‘o ho‘o ngaahi fekau na; Pea u tauhi ki ai ‘o a‘u ki he ngata‘anga."
    },
    {
      "verse": 34,
      "text": "‘Omi ha loto poto, pea te u tauhi ho‘o lao. ‘Io, te u fai ki ai ‘aki ‘a e kotoa ‘o hoku loto."
    },
    {
      "verse": 35,
      "text": "Ngaohi au ke u foua ‘a e hala ‘o ho‘o ngaahi fekau; He ‘oku ou manako ai au."
    },
    {
      "verse": 36,
      "text": "Ofe‘i hoku loto ki ho‘o ‘ū fakamo‘oni na, ‘O ‘ikai ki he pa‘anga ma‘u kākā."
    },
    {
      "verse": 37,
      "text": "Le‘ei hoku mata ke ‘oua te na sio ki he muna, Pea fakaakeake au ‘i he ‘alunga ‘o e ‘Afiona."
    },
    {
      "verse": 38,
      "text": "Fakapapau ki ho‘o sevāniti ho‘o tala‘ofa. He ‘oku ne nofo ki ho ‘apasia."
    },
    {
      "verse": 39,
      "text": "Le‘ei ‘a e manuki ‘oku ou lilika ki ai; He ko ho‘o konisitūtone ko e koto lelei."
    },
    {
      "verse": 40,
      "text": "Vakai, Kuo u holi ki ho‘o ‘ū enginaki: O‘io‘i au ‘i ho‘o mā‘oni‘oni."
    },
    {
      "verse": 41,
      "text": "Ke hoko mai foki ho‘o ‘alo‘ofa, ‘e Sihova, Ho‘o fakamo‘ui, ‘o hangē ko ho‘o tala‘ofa."
    },
    {
      "verse": 42,
      "text": "Ko ia, te u lava ke tali ‘a ia ‘oku manuki mai; He ko ho‘o folofola ‘oku ou falala ki ai."
    },
    {
      "verse": 43,
      "text": "Pea ‘oua na‘a to‘o ‘aupito ‘a e lea mo‘oni mei hoku ngutu ē; He Kuo u tatali ki ho‘o fai fakakonisitūtone."
    },
    {
      "verse": 44,
      "text": "Pea te u tauhi ma‘u pē ho‘o lao na, ‘O lauikuonga pea ta‘engata."
    },
    {
      "verse": 45,
      "text": "Pea te u taka tau‘atāina ai; He Kuo u ha‘ao ho‘o ‘ū enginaki."
    },
    {
      "verse": 46,
      "text": "Pea te u lea ki ho‘o ngaahi fakamo‘oni ‘i he ‘ao ‘o e ngaahi tu‘i, ‘O ‘ikai te u mā ai."
    },
    {
      "verse": 47,
      "text": "Pea te u fakafiefia ‘i ho‘o ngaahi tu‘utu‘uni, He ‘oku ou ‘ofa ai."
    },
    {
      "verse": 48,
      "text": "Pea te u hiki hoku nima ki ho‘o ‘ū tu‘utu‘uni, ‘a ia ‘oku ou ‘ofa ai au; Pea te u fakalaulauloto ki ho‘o ngaahi fekau."
    },
    {
      "verse": 49,
      "text": "Manatu ki he fo‘i folofola ki ho‘o sevāniti, ‘A ia kuo ke fakafalala au ki ai."
    },
    {
      "verse": 50,
      "text": "‘I he‘eku tu‘utāmaki ko hoku fakalelu ia: He kuo fakaakeake au ‘e ho‘o tala‘ofa."
    },
    {
      "verse": 51,
      "text": "Kuo manukia au ‘e he fielahi, ‘o lahi ‘aupito: Ka na‘e ‘ikai te u afe mei ho‘o lao."
    },
    {
      "verse": 52,
      "text": "Ne u manatu, ‘e Sihova, ho‘o fakakonisitūtone talu mei tuai, Pea u lelu ai."
    },
    {
      "verse": 53,
      "text": "Kuo puke au ‘e he ‘ita kakaha, Koe‘uhi ko e li‘aki ho‘o lao ‘e he angahala."
    },
    {
      "verse": 54,
      "text": "Ko ho‘o ‘ū fekau na ko ‘eku ngaahi tau‘a‘alo ‘I he fale ‘o ‘eku ‘āunofo."
    },
    {
      "verse": 55,
      "text": "Kuo u manatua ho huafa ‘i he pō, ‘e Sihova: Pea Kuo u tauhi ho‘o lao na."
    },
    {
      "verse": 56,
      "text": "Ko eni ia ‘a e ‘inasi na‘e tō mai, ‘A e tauhi ho‘o ‘ū enginaki."
    },
    {
      "verse": 57,
      "text": "Ko hoku ‘inasi ‘a Sihova: Na‘a ku pehē te u tauhi ho ngaahi ‘alunga."
    },
    {
      "verse": 58,
      "text": "Ko ‘eku kole ke ke ‘ofa mai na‘e fai‘aki hoku loto kotoa; Meesi kiate au, ‘o taau mo ho‘o tala‘ofa."
    },
    {
      "verse": 59,
      "text": "Na‘a ku sivi hoku ngaahi hala, Pea u fakaafe hoku va‘e ki ho‘o ngaahi tala."
    },
    {
      "verse": 60,
      "text": "Na‘a ku fai vave, ‘o ‘ikai te u uatei Ke tauhi ho‘o ngaahi tu‘utu‘uni."
    },
    {
      "verse": 61,
      "text": "Na‘e takai au ‘aki ‘a e kafa ‘a e kau angahala; Ka tala‘ehai na‘e ngalo ‘iate au ho‘o lao na."
    },
    {
      "verse": 62,
      "text": "‘I he tu‘uapō te u tu‘u ke fakafeta‘i kiate koe, Koe‘uhi ko e totonu ho‘o ngaahi kupu‘i konisitūtone."
    },
    {
      "verse": 63,
      "text": "Ko e kaume‘a au ‘o e kakai kotoa ‘oku ‘apasia atu, Mo e fa‘a hinga ‘oku tauhi ‘a e ngaahi enginaki ‘a‘au."
    },
    {
      "verse": 64,
      "text": "‘Oku fonu ‘a māmani, ‘e Sihova, ‘i ho‘o ‘ofa: Ako kiate au ho‘o ngaahi fekau na."
    },
    {
      "verse": 65,
      "text": "Kuo lelei ho‘o fakafeangai ki ho‘o sevāniti ko kita, ‘O taau, Sihova, mo ho‘o folofola."
    },
    {
      "verse": 66,
      "text": "Ako kiate au ‘a e vavanga, mo e ‘ilo ‘o e lelei; He Kuo u tui ki ho‘o ngaahi tu‘utu‘uni."
    },
    {
      "verse": 67,
      "text": "‘I he te‘eki te u tu‘utāmaki ko e ‘alu he peau; Ka ‘i he taimi ni ‘oku ou tauhi ‘a e ngaahi lao ‘a‘au."
    },
    {
      "verse": 68,
      "text": "Ko e lelei koe, pea lelei mo e ngāue ‘a‘au Ako kiate au ho‘o ngaahi fekau."
    },
    {
      "verse": 69,
      "text": "Kuo fa‘u ‘e he fielahi ha loi, ‘o fakakau kia kita: Ka ko au te u tauhi ho‘o ngaahi enginaki ‘aki ‘a e loto kotoa."
    },
    {
      "verse": 70,
      "text": "Kuo nge‘enge‘e honau loto hangē ha ngako Ka ko au te u fiefia ‘i ho‘o lao."
    },
    {
      "verse": 71,
      "text": "Ko hoku monū pē ‘a hoku fakamo‘ulaloa; Koe‘uhi ke u ako mai ho‘o ngaahi fekau na."
    },
    {
      "verse": 72,
      "text": "‘Oku lelei lahi kiate au ‘a e lao ne tō mei ho fofonga ‘I ha ngaahi afe‘i koula mo siliva."
    },
    {
      "verse": 73,
      "text": "Ko ho ongo nima ē na‘e ngaohi mo fatu au: Fakapoto au, pea te u ako ‘i he ngaahi tu‘utu‘uni ‘a‘au."
    },
    {
      "verse": 74,
      "text": "Ko kinautolu ‘oku ‘apasia ki he ‘Afiona te nau sio kiate au mo fiefia: Koe‘uhi kuo tu‘u ‘eku ‘amanaki ‘i ho‘o folofola."
    },
    {
      "verse": 75,
      "text": "‘E Sihova, ‘oku ou ‘ilo ‘oku totonu ‘a e konisitūtone ‘a‘au, Pea kuo fai ‘i mo‘oni ho‘o fakamo‘ulaloa‘i au."
    },
    {
      "verse": 76,
      "text": "Ke hoko mu‘a ho‘o ‘ofa ko hoku fakalelulelu, ‘O hangē ko ho‘o tala‘ofa ki ho‘o tamaio‘eiki ko au."
    },
    {
      "verse": 77,
      "text": "Ke a‘u mai ho‘o ngaahi faka‘atu‘i, pea u mo‘ui: He ko ho‘o lao ‘oku ou fakafiefia ai."
    },
    {
      "verse": 78,
      "text": "Ke mā ‘a e fielahi; he kuo nau fulihi au ‘aki ha loi: Ka ko au te u fakalaulauloto ki ho‘o ‘ū enginaki."
    },
    {
      "verse": 79,
      "text": "Ke foki kiate au ‘a kinautolu ‘oku ‘apasia ki he ‘Afiona, Pea te nau ‘ilo ki ho‘o ngaahi fakamo‘oni na."
    },
    {
      "verse": 80,
      "text": "Ke haohaoa hoku loto ‘i ho‘o ngaahi fekau; Koe‘uhi ke ‘oua na‘a fakamaa‘i au."
    },
    {
      "verse": 81,
      "text": "‘Oku mate holi hoku laumālie ki ho‘o fakamo‘ui: Ko ho‘o folofola ‘oku tu‘u ai ‘eku ‘amanaki."
    },
    {
      "verse": 82,
      "text": "Kuo ‘osi hoku mata he fakasio ki ho‘o tala‘ofa ē; He‘ene pehē, Te ke fai hoku fakalelu afe?"
    },
    {
      "verse": 83,
      "text": "He Kuo u tatau mo ha hina leta ‘oku tautau ‘i he ‘ahu: Ka ‘oku ‘ikai ke ngalo ho‘o ngaahi fekau."
    },
    {
      "verse": 84,
      "text": "‘Oku toe fiha ‘a e ‘aho ‘o ho‘o tamaio‘eiki? Te ke fakamaau ‘afē ‘a e kakai ‘oku fakatanga mai?"
    },
    {
      "verse": 85,
      "text": "Kuo keli kiate au ‘e he fielahi ‘ani luo, ‘A ia ‘oku ‘ikai ke hoa mo ho‘o lao."
    },
    {
      "verse": 86,
      "text": "Ko e koto mo‘oni ‘a ho‘o ngaahi tu‘utu‘uni: ‘Oku hala ‘enau fakatanga au: ke ke tokoni mai."
    },
    {
      "verse": 87,
      "text": "Na‘a nau meimei faka‘osi au ‘i māmani; Ka ko au na‘e ‘ikai te u li‘aki ho‘o ngaahi enginaki."
    },
    {
      "verse": 88,
      "text": "Fakaakeake au ‘o taau mo ho‘o ‘ofa; Pea te u tauhi ‘a e ngaahi fakamo‘oni ‘a ho fofonga."
    },
    {
      "verse": 89,
      "text": "Kuo fakapapau ‘i langi, ‘e Sihova, Ho‘o folofola ke ta‘engata."
    },
    {
      "verse": 90,
      "text": "Ko ho‘o fakamo‘oni lea ‘oku laui to‘utangata: Kuo ke fa‘u ‘a māmani, pea ‘oku ma‘uma‘uluta."
    },
    {
      "verse": 91,
      "text": "Ko ho‘o konisitūtone kuo tu‘u ma‘u ‘o a‘u ki he taimi ni; He ko e me‘a kotoa pē ko ho‘o kau tamaio‘eiki."
    },
    {
      "verse": 92,
      "text": "Ka ne ta‘e‘oua ko e lao ‘a hoku fiefia‘anga, Pehē ne u ‘auha ‘i hoku fakamo‘ulaloa."
    },
    {
      "verse": 93,
      "text": "‘E ‘ikai ngalo ‘iate au ho‘o ngaahi enginaki ‘o ta‘engata: He ko e me‘a ia kuo ne fakaakeake kita."
    },
    {
      "verse": 94,
      "text": "‘Oku ‘o‘ou au, ke ke fakahaofi; He Kuo u ha‘ao ho‘o ngaahi enginaki."
    },
    {
      "verse": 95,
      "text": "Kuo toka malumu kiate au ‘a e angahala ke tāmate‘i; Ka u tokanga‘i ‘e au ho‘o ngaahi fakamo‘oni."
    },
    {
      "verse": 96,
      "text": "Kuo u mamata ki he ngātanga ‘o e haohaoa kotoa Kae laulahi ange fau ‘a e tu‘utu‘uni ‘a e ‘Afiona."
    },
    {
      "verse": 97,
      "text": "‘Oi ‘eku ‘ofa ki ho‘o lao na! ‘Oku ou fakalaulauloto ki ai he ‘aho kotoa."
    },
    {
      "verse": 98,
      "text": "‘Oku ou poto ‘i hoku ngaahi fili ko e me‘a ‘i ho‘o ‘ū tu‘utu‘uni na; He ‘oku ‘iate au ma‘u ai pē ia."
    },
    {
      "verse": 99,
      "text": "‘Oku ou ‘atamai ange ‘i hoku kau faiako kotoa; He ‘oku fai ‘eku fakalaulauloto ki ho‘o ‘ū fakamo‘oni na."
    },
    {
      "verse": 100,
      "text": "‘Oku lahi ‘eku ‘ilome‘a ‘i he kau mātu‘a, Koe‘uhi Kuo u tauhi ho‘o ngaahi fekau na."
    },
    {
      "verse": 101,
      "text": "Kuo u ta‘ofi hoku va‘e mei he hala kovi kotoa; Koe‘uhi ke u tauhi ho‘o folofola."
    },
    {
      "verse": 102,
      "text": "Kuo ‘ikai te u afe mei ho‘o konisitūtone; He kuo ke hīnoi‘i au ‘e koe."
    },
    {
      "verse": 103,
      "text": "Hono ‘ikai ifoifo melie kiate au ho‘o ‘ū lea na! ‘Oku hulu ‘i ha ma‘anga honi ia."
    },
    {
      "verse": 104,
      "text": "Ko e me‘a ‘i ho‘o ‘ū enginaki ‘oku ou lava ke vavanga, Ko ia ‘oku ou fehi‘a ki he hala kākā kotoa."
    },
    {
      "verse": 105,
      "text": "Ko ho‘o folofola ko e tūhulu ki he‘eku laka, Mo e maama ki hoku hala."
    },
    {
      "verse": 106,
      "text": "Kuo u fuakava, pea Kuo u loto pau, Ke tauhi ‘a e konisitūtone mā‘oni‘oni ‘a‘au."
    },
    {
      "verse": 107,
      "text": "Kuo lahi fau hoku fakamo‘ulaloa: fakaakeake au, ‘e Sihova, ‘o taau mo ho‘o folofola."
    },
    {
      "verse": 108,
      "text": "Ke ke tali mu‘a, ‘e Sihova, ‘a e ngaahi me‘a‘ofa ‘a hoku ngutu ē, Pea ako kiate au ho‘o konisitūtone."
    },
    {
      "verse": 109,
      "text": "‘Oku ‘i hoku nima ma‘u pē ‘a ‘eku mo‘ui; Ka ko ho‘o lao ‘oku ‘ikai te u fakangalo‘i."
    },
    {
      "verse": 110,
      "text": "Kuo tuku ha tauhele kiate au ‘e he angakovi: Ka ko ho‘o ‘ū enginaki kuo ‘ikai te u hē mei ai."
    },
    {
      "verse": 111,
      "text": "Ko ho‘o ngaahi fakamo‘oni Kuo u tofi‘a ‘aki ‘o ta‘engata: He koe fiefia‘anga ‘o hoku loto ‘a kinautolu na."
    },
    {
      "verse": 112,
      "text": "Kuo u ofe‘i hoku loto ke fai ki ho‘o ngaahi fekau na, ‘O ta‘engata–‘io, ‘o a‘u ki he iku‘anga."
    },
    {
      "verse": 113,
      "text": "‘Oku ou fehi‘a ki he kakai ‘oku lotolotoua; Ka ‘oku ou ‘ofa ki ho‘o lao na."
    },
    {
      "verse": 114,
      "text": "Ko hoku toitoi‘anga mo ‘eku pā ‘a e ‘Afiona: Kuo tu‘u ‘eku ‘amanaki ‘i ho‘o folofola."
    },
    {
      "verse": 115,
      "text": "Hiki meiate au ‘a e kau faihala; Ke u tauhi ‘a e ngaahi tu‘utu‘uni ‘a hoku ‘Otua."
    },
    {
      "verse": 116,
      "text": "Poupou au, ‘o hangē ko ho‘o tala‘ofa, ke u mo‘ui, ‘O ‘oua na‘a ku mā ‘i haku faka‘amanakinoa‘i."
    },
    {
      "verse": 117,
      "text": "Puke hake au, pea u hao ai mu‘a; Pea u sio ma‘u ai pē ki ho‘o ngaahi fekau na."
    },
    {
      "verse": 118,
      "text": "Kuo ke fakasīkaka‘i ‘a ia kotoa ‘oku hē mei ho‘o ngaahi fekau na; He ko e koto loi pē ‘enau kākā."
    },
    {
      "verse": 119,
      "text": "Kuo ke ‘ave hangē ha efe ‘a e kau angahala ‘o māmani; Ko ia ai, ‘oku ou ‘ofa ki ho‘o ngaahi fakamo‘oni."
    },
    {
      "verse": 120,
      "text": "‘Oku vana hoku kakano he manavahē ki he ‘Afiona; Pea ‘oku ou ilifia koe‘uhi ko ho‘o ngaahi fekau na."
    },
    {
      "verse": 121,
      "text": "Kuo u feia ‘a e fakakonisitūtone mo e totonu: ‘Oua ‘e li‘aki au ki he kakai ‘oku fakamālohi au."
    },
    {
      "verse": 122,
      "text": "Ke ke fai ‘a e fakalalo ma‘a ho‘o tamaio‘eiki ke u lelei: Ke ‘oua na‘a fakamālohia au ‘e he kau fielahi."
    },
    {
      "verse": 123,
      "text": "Kuo ‘osi hoku ongo mata ni he fakasio ki ho‘o fakamo‘ui, Pea ki ho‘o tala‘ofa mā‘oni‘oni."
    },
    {
      "verse": 124,
      "text": "Fai ki ho‘o tamaio‘eiki, ‘o taau mo ho‘o ofa, Pea ako mai ho‘o ngaahi fekau na."
    },
    {
      "verse": 125,
      "text": "Ko ho‘o sevāniti au, ke ke fakapoto mai: Ke u ‘ilo ho‘o ngaahi fakamo‘oni."
    },
    {
      "verse": 126,
      "text": "Kuo taimi ke ngāue ‘a Sihova, Kuo laiki ‘e he kakai ho‘o lao na."
    },
    {
      "verse": 127,
      "text": "Ko ia ai, ‘oku ou ‘ofa ki ho‘o ‘ū tu‘utu‘uni, ‘O lahi ‘i he koula, ‘io, ‘i he koula fungani."
    },
    {
      "verse": 128,
      "text": "Ko ia ai, ‘oku ou lau ho‘o ngaahi enginaki ‘i he me‘a kotoa pē ko e totonu matematē. Pea u fehi‘a ki he hala kākā fua pē."
    },
    {
      "verse": 129,
      "text": "‘Oku fakaofo ho‘o ‘ū fakamo‘oni ko ē: Ko ia ai, kuo tauhi ia ‘e hoku laumālie."
    },
    {
      "verse": 130,
      "text": "Ko e to‘o ‘o ho‘o folofola ‘oku fakamaama: ‘Oku ne fakapoto ‘a e loto ‘ata‘atā."
    },
    {
      "verse": 131,
      "text": "Na‘a ku to‘o hoku ngutu, pea tatū hoku manava: He na‘a ku holi ki ho‘o ‘ū tu‘utu‘uni na."
    },
    {
      "verse": 132,
      "text": "Hanga mai, pea ke loto ‘ofa, He ko e konisitūtone ia ki he kakai ‘oku ‘ofa ki ho huafa."
    },
    {
      "verse": 133,
      "text": "Ta‘ofi tu‘u ‘eku laka ke fou ‘i ho‘o lea: Pea ‘oua ‘e tuku ke pule‘i au ‘e ha kovi ‘e taha."
    },
    {
      "verse": 134,
      "text": "Huhu‘i au mei he fakamālohi ‘a e tangata: Pea te u tauhi ho‘o ‘ū enginaki na."
    },
    {
      "verse": 135,
      "text": "‘Ai ke malama mai ho fofonga ki ho‘o sevāniti ko au: Pea ako mai ho‘o ngaahi fekau."
    },
    {
      "verse": 136,
      "text": "‘Oku tafe hoku lo‘imata hangē ha vaitafe; Koe‘uhi ‘oku ‘ikai te nau tauhi ho‘o lao ko ē."
    },
    {
      "verse": 137,
      "text": "‘Oku ke mā‘oni‘oni koe, ‘e Sihova: Pea ko e koto totonu ho‘o konisitūtone na."
    },
    {
      "verse": 138,
      "text": "Kuo ke tu‘utu‘uni ‘i he mā‘oni‘oni ho‘o ‘ū fakamo‘oni na; Pea ‘oku hoa ‘aupito mo ho‘o fakaai tala‘ofa."
    },
    {
      "verse": 139,
      "text": "Kuo keina au ‘e he‘eku manavakāvakava; Koe‘uhi kuo fakangalo‘i ‘e hoku ngaahi fili ‘a ho‘o folofola."
    },
    {
      "verse": 140,
      "text": "Ko ho‘o lea kuo sivi hakili: Pea ‘oku ‘ofa ki ai ho‘o tamaio‘eiki."
    },
    {
      "verse": 141,
      "text": "Ko e si‘i au mo e ta‘etoka‘i: Ka ‘oku ‘ikai te u mangalo ho‘o ‘ū enginaki."
    },
    {
      "verse": 142,
      "text": "Ko ho‘o mā‘oni‘oni ko e mā‘oni‘oni ta‘engata, Pea ko ho‘o lao ko e mo‘oni ‘atā."
    },
    {
      "verse": 143,
      "text": "Kuo ma‘u au ‘e he mamahi mo e fakamālohi: Ka ko hoku fiefia‘anga ‘a ho‘o ‘ū tu‘utu‘uni."
    },
    {
      "verse": 144,
      "text": "Ko ho‘o ‘ū fakamo‘oni ko e totonu ia ‘o ta‘engata: Fakapoto au ke u mo‘ui mu‘a."
    },
    {
      "verse": 145,
      "text": "Kuo u kalanga ‘aki hoku loto kotoa: “Tali au, ‘e Sihova, ka u tauhi ho‘o ngaahi fekau na.”"
    },
    {
      "verse": 146,
      "text": "Na‘a ku ui atu, “Fakamo‘ui au mu‘a, Ka u tauhi ho‘o ‘ū fakamo‘oni na.”"
    },
    {
      "verse": 147,
      "text": "Na‘a ku kalanga ‘i he te‘eki ke mafoa ‘a e ata: Na‘e tu‘u ‘eku ‘amanaki ‘i ho‘o folofola."
    },
    {
      "verse": 148,
      "text": "Te‘eki ke fokotu‘u ha le‘o na‘e ‘ā hoku mata: Ka u fakalaulauloto ki ho‘o lea."
    },
    {
      "verse": 149,
      "text": "Ongo‘i hoku le‘o ‘o taau mo ho‘o ‘ofa: Fakaakeake au ‘o taau mo ho‘o konisitūtone, ‘e Sihova."
    },
    {
      "verse": 150,
      "text": "‘Oku fakaofiofi mai ‘a kinautolu ‘oku tuli ki he me‘a pango: ‘Oku nau mama‘o mo ho‘o lao."
    },
    {
      "verse": 151,
      "text": "‘Oku ke ofi koe, Sihova; Pea ko e koto mo‘oni ‘a ho‘o ‘ū tu‘utu‘uni kotoa."
    },
    {
      "verse": 152,
      "text": "Kua loa ‘eku ‘ilo mei ho‘o ‘ū fakamo‘oni na Kuo ke fokotu‘u ia ‘o ta‘engata."
    },
    {
      "verse": 153,
      "text": "Sio ki he‘eku tu‘utāmaki ni, ‘o fakahaofi; He ko ho‘o lao ‘oku ‘ikai te u fakangalo‘i."
    },
    {
      "verse": 154,
      "text": "Taukapo‘i au, pea fai ‘a e tō‘onga ‘a e koeli kia kita: Fakaakeake au ‘o taau mo ho‘o tala‘ofa."
    },
    {
      "verse": 155,
      "text": "‘Oku mama‘o ‘a e fakamo‘ui mei he kau angahala; He ‘oku ‘ikai te nau kumi ki ho‘o ‘ū fekau na."
    },
    {
      "verse": 156,
      "text": "‘Oku lahi ho‘o fai faka‘atu‘i, Sihova ē Fakaakeake au ‘o taau mo ho‘o konisitūtone."
    },
    {
      "verse": 157,
      "text": "‘Oku tokolahi hoku kau fakatanga, mo hoku kau fakamamahi: Ka kuo ‘ikai te u afe mei ho‘o ‘ū fakamo‘oni."
    },
    {
      "verse": 158,
      "text": "Na‘a ku sio ki he kau lavaki, pea u fakalielia‘ia; Koe‘uhi ko e ‘ikai te nau tauhi ho‘o lea."
    },
    {
      "verse": 159,
      "text": "Vakai ki he‘eku ‘ofa ki ho‘o ‘ū enginaki na: Fakaakeake au, ‘e Sihova, ‘o taau mo ho‘o ‘ofa."
    },
    {
      "verse": 160,
      "text": "Ka tānaki ho‘o folofola ko hono ola ko e mo‘oni ‘atā: Pea ko e kotoa ‘o ho‘o ngaahi kupu‘i konisitūtone mā‘oni‘oni ‘e tolonga ‘o ta‘engata."
    },
    {
      "verse": 161,
      "text": "Kuo fakatanga‘i au ‘e hou‘eiki ta‘ehano ‘uhinga: Ka kuo tō ki hoku loto ‘a e ngeia ‘o ho‘o folofola."
    },
    {
      "verse": 162,
      "text": "Ko e taha kita ‘oku te fiefia ‘i ho‘o tala ko ē, ‘O hangē ha taha kuo ‘ilo ha fu‘u vete."
    },
    {
      "verse": 163,
      "text": "Ko e loi–‘oku ou fehi‘a mo fakalili‘a ki ai: Ka ko ho‘o lao ‘oku ou ‘ofa‘i."
    },
    {
      "verse": 164,
      "text": "Tu‘o fitu ‘i he ‘aho ‘oku ou hiki ho‘o fakafeta‘i; Koe‘uhi ko ho‘o konisitūtone mā‘oni‘oni."
    },
    {
      "verse": 165,
      "text": "‘Oku lahi ‘a e nonga ‘a e kakai ‘oku ‘ofa ki ho‘o lao; Pea ‘oku ‘ikai ha tūkia‘anga ‘i honau loto."
    },
    {
      "verse": 166,
      "text": "Kuo u nofo‘aki tali ki ho‘o fakamo‘ui, ‘e Sihova; Pea Kuo u fai ho‘o ngaahi tu‘utu‘uni na."
    },
    {
      "verse": 167,
      "text": "Kuo tauhi ‘e hoku laumālie ho‘o ‘ū fakamo‘oni; Pea ‘oku ou ‘ofa ‘aupito ki ai."
    },
    {
      "verse": 168,
      "text": "Kuo u tauhi ho‘o ‘ū enginaki, mo ho‘o ‘ū fakamo‘oni na; He ‘oku fe‘ao mo koe hoku ngaahi ‘alunga kotoa."
    },
    {
      "verse": 169,
      "text": "Ke ofi atu ‘eku kalanga ki ho fofonga, ‘e Sihova: Fakapoto au ‘o tau mo ha‘o folofola."
    },
    {
      "verse": 170,
      "text": "Ke a‘u ‘eku hū tōtōaki ki ho fofonga: Hāmusi au, ‘o taau mo ho‘o tala ‘ofa."
    },
    {
      "verse": 171,
      "text": "Ke pu‘aki ho fakafeta‘i ‘e hoku loungutu; He ‘oku ke ako mai ho‘o ngaahi fekau."
    },
    {
      "verse": 172,
      "text": "Ke hiva fetāliaki ‘e hoku ‘elelo ho‘o tala; He ko e koto totonu ho‘o tu‘utu‘uni kotoa."
    },
    {
      "verse": 173,
      "text": "Ke hoko ho nima ko hoku tokoni; He Kuo u fili ma‘aku ho‘o ‘ū enginaki."
    },
    {
      "verse": 174,
      "text": "Kuo u holi ki ho‘o fakamo‘ui, ‘e Sihova, Pea ko ho‘o lao ko hoku fiefia ‘anga."
    },
    {
      "verse": 175,
      "text": "Ke mo‘ui hoku laumālie, ‘o fai ho fakamālō ē; Pea ke tokoni au ‘e ho‘o konisitūtone."
    },
    {
      "verse": 176,
      "text": "Kuo u ‘alu he kumi ho‘o sevāniti hangē ha sipi tu‘utāmaki; He ‘oku ‘ikai te u mangalo ho‘o ngaahi tu‘utu‘uni."
    }
  ],
  "timestamp": "2025-08-08T15:55:39.825053"
}