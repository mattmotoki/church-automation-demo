{
  "book": "JDG",
  "book_name": "Judges",
  "chapter": 18,
  "version_id": 1307,
  "url": "https://www.bible.com/bible/1307/JDG.18",
  "verses": [
    {
      "verse": 1,
      "text": "KO E taimi ko ia na‘e ‘ikai ai ha tu‘i ‘i ‘Isileli: pea ko e taimi ko ia na‘e kumi ai ‘e he matakali ‘o Tani hanau tofi‘a ke nofo ai; he kuo te‘eki ke tō hanau tofi‘a ‘i he lotolotonga ‘o e ngaahi matakali ‘o ‘Isileli,"
    },
    {
      "verse": 2,
      "text": "pea fekau atu ‘e ha‘a Tani mei honau fāmili ha tu‘unga tangata ‘e toko nima mei honau kotoa, ko e kau to‘a, mei Sola pea mei ‘Esitaoli, ke asiasi ‘a e fonua, pea ke hakule ia; pea nau pehē kiate kinautolu, ‘Alu, hakule ‘a e fonua. Ko ia, na‘a nau ‘alu ki Mo‘unga-‘Ifalemi, ‘o nau a‘u ki he fale ‘o Maika, ‘o mohe ‘i he potu ko ia."
    },
    {
      "verse": 3,
      "text": "Ko ‘enau fe‘unga leva mo e fale ‘o Maika, pea nau ‘ilo ‘a e le‘o ‘o e talavou Līvai: pea nau afe ki ai, ‘o nau pehē kiate ia, Ko hai na‘a ne ‘omi koe ki heni? Pea ko e hā ‘oku ke fai ‘i heni?"
    },
    {
      "verse": 4,
      "text": "Pea ko e hā ho‘o me‘a ‘i heni? Pea ne tali kiate kinautolu, Na‘e pehē mo pehē ‘a e fai ‘a Maika kiate au, pea kuo ne nō au, pea ‘oku ou nofo ko hono taula‘eiki."
    },
    {
      "verse": 5,
      "text": "Pea nau pehē kiate ia, Huhū mu‘a ki he ‘Otua, ke mau ‘ilo pe ‘e tu‘umālie ‘emau fononga ‘oku mau ‘alu ai."
    },
    {
      "verse": 6,
      "text": "Pea pehē ‘e he taula kiate kinautolu, ‘Alu, te mou tu‘umālie; he ‘oku fononga ‘a Sihova ki he hala ‘oku mou ‘alu ai."
    },
    {
      "verse": 7,
      "text": "Pea ō ‘a e tu‘unga me‘a ‘e toko nima, pea nau a‘u ki Laisi; pea nau vakai ‘a e kakai ‘oku ‘i ai, tā ‘oku nau nofo noa, ‘o hangē ko e nofo ‘a e kau Saitoni, ‘o nonga pē mo fakahākonoa: pea na‘e ‘ikai ha taha ‘i he fonua, ha pule fakamālohi ke fai ha me‘a kiate kinautolu; pea na‘a nau mama‘o mei he kau Saitoni, pea ‘ikai ha‘anau me‘a ‘e fai mo ha taha kehe."
    },
    {
      "verse": 8,
      "text": "Pea nau omi ki honau kāinga ‘i Sola mo ‘Esitaoli, pea lea kiate kinautolu ‘e honau kāinga, ‘o pehē,"
    },
    {
      "verse": 9,
      "text": "Ko e hā ‘amoutolu? Pea na‘a nau pehē, Tu‘u ke tau ‘alu ‘o tau‘i kinautolu; he kuo mau mamata ki he fonua, pea tā ‘oku lelei ‘aupito: ka mou nofo pē! ‘Oua te mou tō‘ohi ke ‘alu ‘o hū ki he fonua, ‘o ma‘u mo‘omou tofi‘a."
    },
    {
      "verse": 10,
      "text": "Ko ho‘omou ‘alu ki ha kakai nofo noa, pea ko e fonua ‘oku fu‘u ‘atā; he kuo foaki ia ‘e he ‘Otua ki homou nima; ko e potu ‘oku ‘ikai masiva ‘i ha me‘a ‘oku ‘i māmani."
    },
    {
      "verse": 11,
      "text": "Pea hiki atu mei ai, mei he fāmili ‘o ha‘a Tani, ‘i Sola mo ‘Esitaoli, ha kau tangata ‘e toko onongeau kuo ‘ai mahafu."
    },
    {
      "verse": 12,
      "text": "Pea nau ‘alu hake ‘o ‘apitanga ‘i Kiliati-sialimi ‘i Siuta: ‘a ē ā ‘oku ui ai ‘a e potu ko ia ko ‘Apitanga-tani ‘o a‘u ki he ‘aho ni: ‘oku tu‘u mei lulunga ‘i Kiliati-sialimi."
    },
    {
      "verse": 13,
      "text": "Pea na‘a nau laka mei ai ki Mo‘unga-‘Ifalemi, ‘o nau a‘u ki he fale ‘o Maika."
    },
    {
      "verse": 14,
      "text": "Pea fakalea ange ‘e he tu‘unga me‘a ‘e toko nima ne ‘alu ke asiasi ‘a e fonua ko Laisi, ‘o nau pehē ki honau kāinga, ‘Oku mou ‘ilo ‘oku ‘i he tu‘u fale ko ē ha ‘ēfoti, moni telāfimi, mo ha ‘īmisi, mo ha fakatātā ukamea? Pea ko eni ‘oku mou ‘ilo ‘a e me‘a ke fai."
    },
    {
      "verse": 15,
      "text": "Pea nau afe ki ai, pea nau a‘u ki he fale ‘o e talavou Līvai, ‘a ia ko e fale ‘o Maika, pea nau fetapa kiate ia."
    },
    {
      "verse": 16,
      "text": "Pea ko e kau tangata to‘o mahafu ‘e toko onongeau na‘a nau tu‘u ‘i he hū‘anga ki loto‘ā, ‘a e kau tangata Tani."
    },
    {
      "verse": 17,
      "text": "Pea ‘alu hake ‘a e tu‘unga me‘a ‘e toko nima na‘e ‘alu ke asiasi ‘a e fonua, ‘o nau hū ki ai, ‘o nau to‘o ‘a e ‘īmisi mo e ‘ēfoti mo e telāfimi mo e fakatātā: ka na‘e tu‘u ‘a e taula‘eiki ‘i he hū‘anga ki loto‘ā fakataha mo e toko onongeau‘i tangata na‘e to‘o mahafu."
    },
    {
      "verse": 18,
      "text": "Pea ‘i he hū ‘e kinautolu ki he fale ‘o Maika, ‘o tō ‘a e ‘īmisi, ‘a e ‘ēfoti, telāfimi mo e fakatātā, pea lea kiate kinautolu ‘e he taula‘eiki, Ko e hā ‘a e me‘a ‘oku mou fai?"
    },
    {
      "verse": 19,
      "text": "Pea nau tali ki ai, Longo pē: ‘ai ho nima ki ho ngutu, ‘o ha‘u ke tau ō, pea ke nofo ko ha tamai mo taula‘eiki kiate kimautolu. He ‘oku lelei ho‘o nofo ko e taula‘eiki ki ha fāmili pē ‘e taha, pe ko ho‘o nofo ko e taula‘eiki ‘o ha matakali mo fa‘ahinga ‘i ‘Isileli?"
    },
    {
      "verse": 20,
      "text": "Pea na‘e fiefia ‘a e loto ‘o e taula‘eiki, pea ne to‘o ‘a e ‘ēfoti mo e telāfimi mo e ‘īmisi, pea ne ‘alu ‘i he lotolotonga ‘o e kakai."
    },
    {
      "verse": 21,
      "text": "Pea nau tafoki ke laka atu, pea nau tuku ‘a e tamaiki mo e monumanu mo e nga‘oto‘ota ke mu‘omu‘a."
    },
    {
      "verse": 22,
      "text": "Kuo mama‘o kinautolu mei he fale ‘o Maika, mo e fakataha ‘a e kakai ‘o e ngaahi fale na‘e vāofi mo e fale ‘o Maika, pea nau tuli ‘o ma‘u ‘a e kau Tani."
    },
    {
      "verse": 23,
      "text": "Pea nau kalanga ange ki he kau Tani. Pea hanga mai kinautolu, ‘o nau pehē kia Maika, Ko e hā ‘au ‘oku ke fakatē mai ai?"
    },
    {
      "verse": 24,
      "text": "Pea tali ‘e ia, Kuo mou puke ‘a e ngaahi ‘otua na‘a ku ngaohi, mo e taula‘eiki, ‘o mou ō; pea ko e hā ‘oku ‘oku toe? Pea ko ho‘omou lea mai kiate au, Ko e hā ‘aku?"
    },
    {
      "verse": 25,
      "text": "Pea lea mai ki ai ‘e ha‘a Tani, Ke ‘oua na‘a ongo mai ho le‘o ki heni, na‘a ‘ohofia kimoutolu ‘e ha kau siana anga fīta‘a, pea mole ai ho‘o mo‘ui, mo e mo‘ui ‘a ho fale."
    },
    {
      "verse": 26,
      "text": "Pea hanga ō pē ‘a e kau Tani: pea ‘i he vakai ‘e Maika ‘oku nau mālohi fau kiate ia, na‘a ne foki mai ki hono fale."
    },
    {
      "verse": 27,
      "text": "Ka ka to‘o ‘e kinautolu ‘a e me‘a na‘e ngaohi ‘e Maika, mo e taula‘eiki kuo ne ma‘u, pea nau a‘u ki Laisi, ki ha kakai na‘e nofo nonga mo fakahākonoa; pea nau taa‘i kinautolu ‘aki ‘a e mata ‘o e heletā, pea ko e kolo na‘a nau fakamomofi ‘aki ‘a e afi."
    },
    {
      "verse": 28,
      "text": "Pea na‘e ‘ikai ha taha ke fakahaofi, he na‘a nau mama‘o mo Saitoni, pea na‘e ‘ikai ha‘anau me‘a ‘e fai mo ha taha; pea na‘e tu‘u ‘i he fonua ‘i lalo, ‘a ia ‘oku kau ki Pete-Lēhopi. Pea na‘a nau langa ‘a e kolo, ‘o nau nofo ai."
    },
    {
      "verse": 29,
      "text": "Pea na‘a nau fakahingoa ‘a e kolo ko Tani, ke tatau mo e hingoa ‘o ‘enau tamai ko Tani, ‘a ia na‘e fanau‘i kia ‘Isileli: ka ko e hingoa mu‘a ‘o e kolo ko Laisi."
    },
    {
      "verse": 30,
      "text": "Pea fokotu‘u ‘e he kau Tani ma‘anautolu ‘a e ‘īmisi: pea ko Sionatane ko e foha ‘a Kēsome ko e foha ‘o Mōsese, ko ia mo hono ngaahi foha na‘e taula‘eiki ki he matakali ‘o Tani, ‘o a‘u ki he ‘aho na‘e taki pōpula ai ‘a e fonua."
    },
    {
      "verse": 31,
      "text": "‘Io, na‘a nau fokotu‘u ma‘anautolu ‘a e ‘īmisi ‘a Maika na‘a ne ngaohi, lolotonga na‘e tu‘u ‘a e fale ‘o ‘Elohimi ‘i Sailo."
    }
  ],
  "timestamp": "2025-08-08T15:54:26.491858"
}