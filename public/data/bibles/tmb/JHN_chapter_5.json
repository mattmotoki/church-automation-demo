{
  "book": "JHN",
  "book_name": "John",
  "chapter": 5,
  "version_id": 1307,
  "url": "https://www.bible.com/bible/1307/JHN.5",
  "verses": [
    {
      "verse": 1,
      "text": "Pea faifai pea ai ha kātoanga ‘a ha‘a Siu; pea fononga hake ‘a Sīsū ki Selusalema."
    },
    {
      "verse": 2,
      "text": "Pea ko eni ‘oku tu‘u ‘i Selusalema, ‘o ofi ki he Lepa Sipi, ha lepa ‘e taha, ‘a ia ko e hingoa ‘e taha ‘oku ‘ai ki ai ‘i he lea faka-Hepelū ko Peteseta; ‘oku nima hono fale hala."
    },
    {
      "verse": 3,
      "text": "Ko e ngaahi fale hala ko ia na‘e tatoka ai ha fu‘u kakai mahaki, ‘a e kui, ‘a e heke, ‘a e mamatea, ‘o tatali ki he ngaueue ‘a e vai."
    },
    {
      "verse": 4,
      "text": "He na‘e ‘alu hifo ha ‘āngelo ‘i ha taimi pau ki he lepa, ‘o ue‘i ‘a e vai; pea ko ia ‘e tomu‘a hopo ki he vai hili hono ue‘i, na‘e fakamo‘ui ia mei hono mahaki kotoa pē."
    },
    {
      "verse": 5,
      "text": "Pea na‘e ai tokua ha tangata ‘i he potu ko ia, kuo tolungofulu mā valu ta‘u ‘ene mahaki‘ia."
    },
    {
      "verse": 6,
      "text": "Pea ‘i he me‘a ‘a Sīsū ki he toko taha ko ia ‘oku tokoto, mo ne ‘ilo kuo fuoloa ‘e ne pehē, pea ne lea ki ai ‘o pehē, ‘Oku ke loto ke mo‘ui?"
    },
    {
      "verse": 7,
      "text": "Pea tali ki ai ‘a e mahaki, ‘Eiki, ‘oku ‘ikai te u ma‘u si‘aku taha ke lī au ki he lepa, ‘oka ‘iloange ‘e ue‘i ‘a e vai; pea lolotonga ‘ete ‘alu ‘e kita pē, tā ‘oku laka hifo ha taha, ‘o mu‘omu‘a ‘iate au."
    },
    {
      "verse": 8,
      "text": "Pea folofola ki ai ‘e Sīsū, Tu‘u pē, to‘o ho mohenga na, pea hā‘ele."
    },
    {
      "verse": 9,
      "text": "Pea mo‘ui leva ‘a e tangata; pea ne to‘o hono mohenga, ‘o ne hā‘ele atu. Pea tā ko e Sāpate ‘a e ‘aho ko ia."
    },
    {
      "verse": 10,
      "text": "Ko ia na‘e lea ai ‘a ha‘a Siu ki he tangata kuo fakamo‘ui, ‘ē, ko e Sāpate ‘eni: pea tala‘ehai ‘oku ngofua ho‘o to‘o mohenga."
    },
    {
      "verse": 11,
      "text": "Ka ka tali ‘e ia kiate kinautolu, Ko ia na‘a ne fakamo‘ui au, ko ia ia na‘a ne pehē mai, To‘o ho mohenga, pea hā‘ele."
    },
    {
      "verse": 12,
      "text": "Pea nau fehu‘i kiate ia, Ko hai ‘a e tangata na‘e pehē kiate koe, To‘o ia ‘o hā‘ele?"
    },
    {
      "verse": 13,
      "text": "Ka ko e tangata kuo faito‘o na‘e ‘ikai te ne ‘ilo pē ko hai ia; he ne laka ange ‘a Sīsū, koe‘uhi na‘e ‘i ai ha fu‘u kakai ‘i he potu ko ia."
    },
    {
      "verse": 14,
      "text": "Faifai pea ‘ilo ia ‘e Sīsū ‘i he Temipale, pea ne me‘a ki ai, Ko eni kuo ke mo‘ui: ‘oua te ke toe angahala, na‘a hoko kiate koe ha me‘a ‘oku kovi ange."
    },
    {
      "verse": 15,
      "text": "Pea ‘alu mei ai ‘a e tangata, ‘o ne fakahā ki ha‘a Siu, ko Sīsū ia ‘a e toko taha na‘e fakamo‘ui ia."
    },
    {
      "verse": 16,
      "text": "Pea ko hono ‘uhinga e ‘o e fakatanga‘i ‘o Sīsū ‘e ha‘a Siu, ko ‘ene fai pehē ‘i he ‘aho Sāpate."
    },
    {
      "verse": 17,
      "text": "Ka ka tali ‘e Sīsū kiate kinautolu, Kuo ngāue ‘a ‘eku Tamai ‘o a‘u ki he taimi ni, pea ‘oku ou ngāue mo au foki."
    },
    {
      "verse": 18,
      "text": "Pea ko hono ‘uhinga e na‘e ‘āsili feinga ai ‘e ha‘a Siu ke tāmate‘i ia, koe‘uhi na‘e ‘ikai ngata ‘i he‘ene maumau Sāpate, ka kuo ne lau foki ‘a e ‘Otua ko ‘ene Tamai mo‘oni, ‘o ne fakatatau ai ia ki he ‘Otua."
    },
    {
      "verse": 19,
      "text": "Ko ia na‘e tali ‘a Sīsū, ‘o ne folofola kiate kinautolu, Ko au ē, ko au ē, ‘oku ou tala atu, ‘Oku ‘ikai lava ‘e he ‘Alo ke fai ‘iate ia ha momo‘i me‘a, ngata pē ‘i he me‘a ‘oku ne vakai ‘oku fai ‘e he Tamai: he ‘ilonga ha me‘a ‘oku fai ‘e he ‘ene ‘Afio, ‘oku pehē pē mo e fai ‘e he ‘Alo ‘a e ngaahi me‘a ko ia."
    },
    {
      "verse": 20,
      "text": "He ‘oku ‘ofa ‘a e Tamai ki he ‘Alo, pea ‘oku ne fakahā ki ai ‘a e ngaahi me‘a kotoa pē ‘oku fai ‘e he ‘Ene ‘Afio: pea te ne fakahā ki ai ha ngaahi ngāue ‘oku hulu atu ‘i he ngaahi me‘a ni, koe‘uhi ke mou ofo."
    },
    {
      "verse": 21,
      "text": "He hangē ā ‘oku fokotu‘u ‘e he Tamai ‘a e kau pekia, mo ne ngaohi ke mo‘ui; pehē foki mo e ‘Alo, ‘oku ne ngaohi ke mo‘ui ‘a kinautolu ‘oku ne loto ki ai."
    },
    {
      "verse": 22,
      "text": "Kae‘uma‘ā ‘oku ‘ikai ke fakamaau ‘e he Tamai ha toko taha, ka kuo ne tuku ‘a e fakamaau kotoa pē ki he ‘Alo:"
    },
    {
      "verse": 23,
      "text": "koe‘uhi ke ‘apasia ‘a e kakai kotoa pē ki he ‘Alo, ‘o hangē ko ‘enau ‘apasia ki he Tamai. Ko ia ‘oku ‘ikai ke ‘apasia ki he ‘Alo, ‘oku ‘ikai te ne ‘apasia ki he Tamai na‘a ne fekau mai ia."
    },
    {
      "verse": 24,
      "text": "Ko au ē, ko au ē, ‘oku ou tala atu, Ko ia ‘oku ne fanongo ki he‘eku lea, pea tui kiate ia na‘a ne fekau mai au, ‘oku ne ma‘u ‘a e mo‘ui ta‘engata, pea ‘oku ‘ikai te ne a‘u ki he fakamaau; ka kuo ne hiki mei he mate ki he mo‘ui."
    },
    {
      "verse": 25,
      "text": "Ko au ē, ko au ē, ‘oku ou tala atu, ‘Oku ‘unu mai ha taimi–‘io, kuo hoko ni–‘a ia ‘e fanongo ‘e he kau mate ki he le‘o ‘o e ‘Alo ‘o e ‘Otua: pea ko kinautolu kuo fanongo ki ai te nau mo‘ui."
    },
    {
      "verse": 26,
      "text": "He hangē ā ‘oku mo‘ui ‘a e Tamai ‘iate ia pē; pehē foki ‘a ‘ene tuku ki he ‘Alo ke mo‘ui ‘iate ia pē;"
    },
    {
      "verse": 27,
      "text": "pea kuo ne tuku ke ‘a‘ana ‘a e fai fakamaau, koe‘uhi ko ha fānau tama ‘a tangata ia."
    },
    {
      "verse": 28,
      "text": "‘Oua te mou ofo ‘i he me‘a ko ia; he ‘oku ‘unu mai ha taimi, ‘a ia ‘e fanongo ai ki hono le‘o ‘e he kakai kotoa pē"
    },
    {
      "verse": 29,
      "text": "‘Oku ‘i he ngaahi fa‘itoka, pea te nau ‘alu atu mei ai; ko kinautolu na‘e ngāue lelei, ki he toetu‘u ke mo‘ui, ko kinautolu na‘e fai kovi, ki he toetu‘u ke fakamaau."
    },
    {
      "verse": 30,
      "text": "Tala‘ehai ‘oku ou lava ke fai ha momo‘i me‘a ‘iate au pē: ‘oku ou fakamaau ‘o hangē ko ‘eku fanongo: pea ko e fakamaau ‘a‘aku ‘oku totonu; koe‘uhi ‘oku ‘ikai te u tuli ki he loto ‘o‘oku, ka ki he finangalo ‘o ia na‘a ne fekau mai au."
    },
    {
      "verse": 31,
      "text": "Ka ne ko au ‘oku fakamo‘oni kiate au, tā ‘oku ‘ikai mo‘oni ‘eku fakamo‘oni."
    },
    {
      "verse": 32,
      "text": "Ko e taha kehe ia ‘oku fakamo‘oni kiate au, pea ‘oku ou ‘ilo ‘oku mo‘oni ‘a e fakamo‘oni ‘oku ne fai kiate au."
    },
    {
      "verse": 33,
      "text": "Ko kimoutolu na‘a mou fekau atu kia Sione, pea na‘a ne fakamo‘oni ki he mo‘oni."
    },
    {
      "verse": 34,
      "text": "Ka ko au ‘oku ‘ikai te u tali ha fakamo‘oni mei ha tangata: ka neongo ia, ka ‘oku ou lea pehē, koe‘uhi ke mou mo‘ui."
    },
    {
      "verse": 35,
      "text": "Ko e toko taha ko ia ko e maama kuo tutu pea ulo: pea ko kimoutolu na‘a mou loto ke hākahaka ‘i hono maama, ‘o fuoloa si‘i."
    },
    {
      "verse": 36,
      "text": "Ka ko ‘eku fakamo‘oni ‘a‘aku ko e toko taha ‘oku lahi ‘ia Sione: he ko e ngaahi ngāue na‘e tuku mai ‘e he Tamai ke u lava, ‘io, ‘a e ngaahi ngāue pē ko ē ‘a ia ‘oku ou fai, ‘oku nau fakamo‘oni kiate au, kuo fekau mai au ‘e he Tamai."
    },
    {
      "verse": 37,
      "text": "‘Io, ko e Tamai, ‘a ia na‘a ne fekau mai au, kuo fakamo‘oni kiate au ‘e he ‘Ene ‘Afio: ka tala‘ehai kuo ongo hano le‘o kiate kimoutolu ‘i ha taimi, pea tala‘ehai kuo mou mamata ki hano ‘ata."
    },
    {
      "verse": 38,
      "text": "Pea na‘a mo ‘ene folofola, tala‘ehai ‘oku mou ma‘u ia ke nofo ma‘u ‘i homou loto: he ko ia na‘e fekau mai ‘e he ‘Ene ‘Afio, ko e toko taha ia ‘oku ‘ikai te mou tui ki ai."
    },
    {
      "verse": 39,
      "text": "‘Oku mou hakule ‘a e Tohitapu; koe‘uhi ‘oku mou mahalo ‘oku tu‘u ai ho‘omou ma‘u ‘a e mo‘ui ta‘engata: pea ko ia ia ‘oku fakamo‘oni kiate au."
    },
    {
      "verse": 40,
      "text": "Ka tala‘ehai ‘oku mou loto ke ha‘u kiate au ke mou ma‘u mo‘ui."
    },
    {
      "verse": 41,
      "text": "Ko e fakahīkihiki‘i ‘e he tangata ‘oku ‘ikai te u tali."
    },
    {
      "verse": 42,
      "text": "Ka kuo u ‘ilo‘i kimoutolu, tā ‘oku ‘ikai ‘iate kimoutolu ‘a e ‘ofa ki he ‘Otua."
    },
    {
      "verse": 43,
      "text": "Ko au na‘a ku ha‘u ‘i he huafa ‘o ‘eku Tamai; ka tala‘ehai ‘oku mou tali au: kapau ‘e ha‘u ha taha kehe ‘i hono hingoa ‘o‘ona, te mou tali ‘a e toko taha ko ia."
    },
    {
      "verse": 44,
      "text": "Te mou lava fēfē ke tui, ‘a kimoutolu ‘oku mou tali ‘a e fakahīkihiki‘i ‘oku mou fefai‘aki, ‘o ‘ikai te mou kumi ‘a e fakahīkihiki‘i ‘e he ‘Otua Taha-tofu-pē."
    },
    {
      "verse": 45,
      "text": "‘Oua te mou pehē, ko au te u talatalaaki‘i kimoutolu ki he Tamai: ‘oku ‘i ai ha toko taha ‘oku ne talatalaaki‘i kimoutolu, ‘a Mōsese, ‘a ‘ia kuo tu‘u ki ai ho‘omou falala."
    },
    {
      "verse": 46,
      "text": "He ka ne ‘oku mou tui kia Mōsese, pehē ‘oku mou tui kiate au: he ko e tohi ‘a e toko taha ko ia, ko e tohi kiate au."
    },
    {
      "verse": 47,
      "text": "Ka ‘o kapau ‘oku ‘ikai te mou tui ki he‘ene ngaahi tohi, pea fēfē ai ha‘amou tui ki he‘eku ngaahi lea?"
    }
  ],
  "timestamp": "2025-08-08T15:57:14.289045"
}