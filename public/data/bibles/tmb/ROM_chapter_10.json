{
  "book": "ROM",
  "book_name": "Romans",
  "chapter": 10,
  "version_id": 1307,
  "url": "https://www.bible.com/bible/1307/ROM.10",
  "verses": [
    {
      "verse": 1,
      "text": "KĀINGA, ko e feinga ‘a hoku loto, pea ko ‘eku kole ki he ‘Otua ‘i he fa‘ahinga ko ia, ke nau mo‘ui."
    },
    {
      "verse": 2,
      "text": "He ‘oku ou fakamo‘oni pē, ‘oku ‘i ai ha‘anau mamahi‘i ‘a e ‘Otua, ka ‘oku ‘ikai fou ‘i he ‘ilo totonu."
    },
    {
      "verse": 3,
      "text": "He ko e me‘a ‘i he ‘ikai te nau ‘ilo ki he mā‘oni‘oni ‘oku mei he ‘Otua, ka nau feinga pē ke tu‘u ‘a e mā‘oni‘oni fakaekinautolu, ko ia na‘e ‘ikai ai te nau fakavaivai ki he mā‘oni‘oni ‘oku mei he ‘Otua."
    },
    {
      "verse": 4,
      "text": "He ko Kalaisi ko e fakangata ia ‘o e lao, kae mā‘oni‘oni ‘a e tangata kotoa pē ‘oku tui."
    },
    {
      "verse": 5,
      "text": "He ‘oku tohi ‘e Mōsese, Ko e me‘a ki he mā‘oni‘oni ‘oku mei he Lao, ko e tangata kuo fai ia te ne mo‘ui ai."
    },
    {
      "verse": 6,
      "text": "Ka ko eni ‘a e lau ‘a e mā‘oni‘oni ‘oku mei he tui, ‘Oua te ke pehē ‘i ho loto, Ko hai tū ‘e ‘alu hake ki he langi? ‘A ia ko e pehē ke ‘ohifo ‘a Kalaisi:"
    },
    {
      "verse": 7,
      "text": "pe, Ko hai tū te ne ‘alu hifo ki lolofonua? ‘A ia ko e pehē ke ‘ohake ‘a Kalaisi mei he pekia."
    },
    {
      "verse": 8,
      "text": "Ka ko e hā ‘ene tala? ‘A ‘eni, ‘Oku ofi pē kiate koe ‘a e folofola, ‘oku ‘i ho ngutu, pea ‘i ho loto; ‘a ia ko e pehē ko e folofola tui ‘oku mau fanongonongo."
    },
    {
      "verse": 9,
      "text": "Koe‘uhi, kapau te ke fakahā ‘aki ho ngutu, ko e ‘Eiki ‘a Sīsū, pea ke tui ‘aki ho loto kuo fokotu‘u ia ‘e he ‘Otua mei he pekia, ‘e fakamo‘ui koe."
    },
    {
      "verse": 10,
      "text": "He ‘oku fai ‘a e tui ‘aki ‘a e loto ke ma‘u ‘a e fakatonuhia, ka ‘oku fai ‘a e fakahā ‘aki ‘a e ngutu ke ma‘u ‘a e fakamo‘ui."
    },
    {
      "verse": 11,
      "text": "He ‘oku pehē ‘e he Tohi, ‘ilonga pē ‘a ia ‘e tui kiate ia, ‘e ‘ikai fakamaa‘i ia."
    },
    {
      "verse": 12,
      "text": "He ‘oku ‘ikai ha fai kehekehe ki he Siu mo e Kalisi: he ‘oku taha ai pē ‘a e ‘Eiki ‘o e kakai kotoa pē, pea mohu me‘a ma‘a e kakai kotoa pē ‘oku tautapa kiate ia."
    },
    {
      "verse": 13,
      "text": "He ‘ilonga ‘a ia ‘e tautapa ki he huafa ‘o e ‘Eiki ‘e fakamo‘ui."
    },
    {
      "verse": 14,
      "text": "Ka te nau lava fēfē ke tautapa ki ha toko taha ‘oku te‘eki ke nau tui ki ai? Pea te nau lava fēfē ke tui ki ha toko taha kuo te‘eki ke nau fanongo ki ai? pea fēfē ha‘anau fanongo ‘oka ‘ikai ha taha ke malanga?"
    },
    {
      "verse": 15,
      "text": "Pea malanga fēfē ha ni‘ihi ‘o kapau ‘e ‘ikai fekau atu kinautolu? ‘o hangē ko ia kuo tohi, Hono ‘ikai faka‘ofo‘ofa si‘i va‘e ‘o e kakai ‘oku ongoongo mai ha ngaahi me‘a lelei!"
    },
    {
      "verse": 16,
      "text": "Kae tala‘ehai na‘e tuitala kotoa pē ki he ongoongolelei ko ia. He ‘oku pehē ‘e ‘Aisea, ‘Eiki, ko hai kuo ne tui ki he ongoongo kuo ne fanongo ai meiate kimautolu?"
    },
    {
      "verse": 17,
      "text": "Tā ‘oku tupu ‘a e tui mei he fanongo, pea ‘oku fai ‘a e fanongo ko e ‘i ai ha folofola ‘a Kalaisi."
    },
    {
      "verse": 18,
      "text": "‘Oua koā. Na‘a kuo ‘ikai te nau fanongoa, ‘Isa, kuo ongo atu honau le‘o ki he fonua kotoa: Mo ‘enau ngaahi lea ki he ngata‘anga ‘o māmani."
    },
    {
      "verse": 19,
      "text": "‘Oua koā. Na‘a kuo ‘ikai lave‘i ‘e ‘Isileli ‘a e me‘a ko ia. ‘Ā, ‘oku lea leva ‘a Mōsese ki ai, ‘o pehē, Te u fakafua‘a‘i kimoutolu ‘aki ha ‘ata‘i kakai; Te u fakatupu ho‘omou ‘ita ‘aki ha kakai ta‘e‘atamai."
    },
    {
      "verse": 20,
      "text": "Pea ‘oku mātu‘aki lea ‘asi ‘a ‘Aisea, he‘ene pehē, Kuo ‘iloa au ‘e kinautolu na‘e ‘ikai kumi mai; Kuo u e‘a ki ha kakai na‘e ‘ikai ‘eke mai."
    },
    {
      "verse": 21,
      "text": "Ka ‘i he‘ene lau ki ha‘a ‘Isileli ‘oku ne pehē, ‘Oku ‘osi atu e ‘aho mo e ta‘alo hoku nima ni Ki ha kakai talangata‘a mo fakafisi mai."
    }
  ],
  "timestamp": "2025-08-08T15:57:25.329915"
}