{
  "book": "JER",
  "book_name": "Jeremiah",
  "chapter": 52,
  "version_id": 1307,
  "url": "https://www.bible.com/bible/1307/JER.52",
  "verses": [
    {
      "verse": 1,
      "text": "NA‘E uofulu mā taha ta‘u ‘a Setekaia ‘i he‘ene kamata pule; pea na‘e hongofulu mā taha ta‘u ‘ene hau ‘i Selusalema: pea ko e hingoa ‘o ‘ene fa‘ē ko Hamutali ‘ōfefine ‘o Selemaia mei Līpina."
    },
    {
      "verse": 2,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē tofu pē ko e fai ‘a Sihoiakimi."
    },
    {
      "verse": 3,
      "text": "He na‘e hoko ia ki Selusalema mo Siuta ‘i he funga ‘o e houhau ‘a Sihova, kae‘oua ke ne li‘aki kinautolu mei hono ‘ao: pea na‘e tu‘u ‘a Setekaia ki he Tu‘i Pāpilone."
    },
    {
      "verse": 4,
      "text": "Pea ‘i he hiva ta‘u ‘o ‘ene pule, ‘i hono hongofulu māhina, mo e ‘aho hongofulu ‘o e māhina, na‘e ha‘u ‘a Nepukanesa ko e Tu‘i Pāpilone ke tau‘i ‘a Selusalema, ‘a ia mo ‘ene tau kotoa, ‘o nau ‘apitanga ai, pea na‘a nau langa taua takatakai."
    },
    {
      "verse": 5,
      "text": "Ko ia, na‘e ‘ākolo‘i ‘a e kolo, ‘o a‘u ki he hongofulu mā taha ta‘u ‘o Kingi Setekaia."
    },
    {
      "verse": 6,
      "text": "Pea ‘i hono fā māhina, mo e ‘aho hiva ‘o e māhina, na‘e mamafa ‘a e honge ki he kolo, pea na‘e ‘ikai ha me‘akai ki he kakai tuku‘uta."
    },
    {
      "verse": 7,
      "text": "Pea na‘e toki foa ‘a e ‘ā ‘o e kolo, pea na‘e hola ‘a e kau sōtia kotoa pē, ‘o nau hū ki tu‘a mei he kolo, po‘uli, ‘o nau fou ‘i he hala ‘o e matanikolo ‘i he vaha‘a ‘o e ongo ‘ā, ‘a ia ‘oku ‘alu ‘i he ngouetapu ‘a e tu‘i; he ko e kau Kalitia na‘a nau nofo ki he kolo mei he potu kotoa pē; pea na‘a nau fou ‘i he hala ki he ‘Alapā."
    },
    {
      "verse": 8,
      "text": "Pea tuli ‘i mui ‘a e tau Kalitia ki he tu‘i, pea nau ma‘u ‘a Setekaia ‘i he ‘Alapā ‘o Sielikō; pea na‘e movete meiate ia ‘ene tau kotoa."
    },
    {
      "verse": 9,
      "text": "Pea nau toki puke ‘a e tu‘i, ‘o ‘ohake ki he Tu‘i Pāpilone ki Līpila ‘i he fonua ‘o Hēmati; ‘o ne fakamaau mālie ia."
    },
    {
      "verse": 10,
      "text": "Pea tāmate‘i ‘e he Tu‘i Pāpilone ‘a e ngaahi foha ‘o Setekaia ‘oku ne mamata ai, pea ne tāmate‘i foki ‘i Līpila ‘a e hou‘eiki Siuta kotoa."
    },
    {
      "verse": 11,
      "text": "Pea ne kuihi ‘a e mata ‘o Setekaia, pea ha‘i ia ‘e he Tu‘i Pāpilone ‘aki ha ongo seini palasa, ‘o ‘ave ki Pāpilone, ‘o ne tuku ia ki he pilīsone, ‘o a‘u ki he ‘aho ‘o ‘ene pekia."
    },
    {
      "verse": 12,
      "text": "Pea ‘i hono nima māhina, mo hono hongofulu ‘o e māhina, ‘a ia ko e hongofulu mā hiva ta‘u ‘o Kingi Nepukanesa ko e Tu‘i Pāpilone, na‘e ha‘u ki Selusalema ‘a Nēpusa-‘ātani ko e kapiteni ‘o e ka‘ate, ‘a ia na‘e fakafe‘ao mo e Tu‘i Pāpilone:"
    },
    {
      "verse": 13,
      "text": "pea ne tutu ‘a e fale ‘o Sihova, mo e fale ‘o e tu‘i; ‘io, ko e ngaahi fale kotoa pē ‘o Selusalema, ‘a e fale lalahi, na‘a ne tutu ‘aki ‘a e afi."
    },
    {
      "verse": 14,
      "text": "Pea ko e tau Kalitia kotoa na‘e ‘i he ‘eiki ‘o e ka‘ate na‘a nau holoki ‘a e ngaahi ‘ā ‘o Selusalema takatakai."
    },
    {
      "verse": 15,
      "text": "Pea toki taki pōpula ‘e Nēpusa-‘ātani, ko e ‘eiki ‘o e ka‘ate, ha ni‘ihi mei he taupotu ki lalo ‘o e kakai, mo e; toenga kakai na‘e toe ‘i he kolo, mo kinautolu na‘e tō ki he Tu‘i Pāpilone, mo hono toe ‘o e kau tufunga."
    },
    {
      "verse": 16,
      "text": "Ka na‘e tuku ‘e Nēpusa-‘ātani, ko e ‘eiki ‘o e ka‘ate, ha ni‘ihi ‘o e taupotu ki lalo ‘o e fonua ke tauhi ngoue vaine, mo ngāue."
    },
    {
      "verse": 17,
      "text": "Pea ko e ngaahi pou palasa na‘e ‘i he fale ‘o Sihova, mo e ngaahi Tu‘unga-fakasāliote, mo e Tahi Palasa na‘e ‘i he fale ‘o Sihova, na‘e laiki ‘e he kau Kalitia, ‘o nau ‘ave hono palasa kotoa ki Pāpilone."
    },
    {
      "verse": 18,
      "text": "Mo e ngaahi kane, mo e ngaahi huo lafalafa, mo e ngaahi hikofi, mo e ngaahi pēsoni mo e ngaahi sēpuni, mo e ngaahi nāunau palasa na‘e fai‘aki ‘enau ngāue, na‘a nau ‘ave."
    },
    {
      "verse": 19,
      "text": "Pea ko e ngaahi ipu, mo e ngaahi ‘ainga malala, mo e ngaahi pēsoni, mo e ngaahi kane, mo e ngaahi tu‘unga maama, mo e ngaahi sēpuni, mo e ngaahi ipu, na‘e ‘ave ‘e he ‘eiki ‘o e ka‘ate: ko e me‘a koula na‘e ‘ave ko e koula, pea ko ia na‘e siliva na‘e ‘ave ko e siliva."
    },
    {
      "verse": 20,
      "text": "Ko e ongo pou, ko e taha‘i tahi, mo e pulu palasa ‘e hongofulu mā ua na‘e ‘i lalo, ko e ngaahi Tu‘unga-fakasāliote, ‘a ia ne ngaohi ‘e Kingi Solomone ki he fale ‘o Sihova: ko e palasa ‘o e fu‘u nāunau ko ia na‘e ‘ikai mafua."
    },
    {
      "verse": 21,
      "text": "Pea ko e me‘a ki he ongo pou ko e mā‘olunga ‘o e pou ‘e taha ko e kiupite ‘e hongofulu mā valu, pea ko e afo na‘e fua takai ‘aki na‘e kiupite ‘e hongofulu mā ua; pea ko hono matolu na‘e kau‘i nima fā: na‘e ava ‘i loto."
    },
    {
      "verse": 22,
      "text": "Pea na‘e ‘ai mei ‘olunga ha ‘ulu palasa; pea ko e mā‘olunga ‘o e ‘ulu‘i pou ‘e taha ko e kiupite ‘e nima, pea na‘e ‘ai takatakai ki he ‘ulu‘i pou ha kupenga, mo ha ngaahi pomikānite, ko e palasa kotoa: pea tatau mo ia ‘a e teuteu mo e pomikānite ‘i hono ua ‘o e pou."
    },
    {
      "verse": 23,
      "text": "Pea na‘e hivangofulu mā ono ‘a e ngaahi pomikānite ‘i he ngaahi tapa; kātokatoa ko e ngaahi pomikānite ‘i he kupenga takatakai ko e teau."
    },
    {
      "verse": 24,
      "text": "Pea puke ‘e he ‘eiki ‘o e ka‘ate ‘a Selaia, ko e to‘omu‘a ‘o e kau taula‘eiki, pea mo Sefanaia ko hono ua ‘o e taula‘eiki, mo e tolu‘i tauhi matapā:"
    },
    {
      "verse": 25,
      "text": "pea mei he kolo na‘a ne ‘ave ha ‘iunoke ‘e taha na‘e angi ki he kau tau, mo e tu‘unga me‘a ‘e toko fitu ‘i he kau fakafe‘ao ki he tu‘i, ‘a ia na‘e ma‘u ‘i he kolo, pea mo e sikalaipe ‘a e ‘eikitau, ‘a ia na‘a ne fokotu‘u ki he tau ‘a e kakai tuku‘uta; mo e toko onongofulu ‘o e kau tuku‘uta na‘e ma‘u ‘i loto kolo."
    },
    {
      "verse": 26,
      "text": "‘Io, na‘e puke kinautolu ‘e Nēpusa-‘ātani, ko e ‘eiki ‘o e ka‘ate, ‘o ne ‘ave kinautolu ki he Tu‘i Pāpilone, ki Līpila."
    },
    {
      "verse": 27,
      "text": "Pea taa‘i kinautolu ‘e he Tu‘i Pāpilone, ‘o ne tāmate‘i kinautolu ‘i Līpila ‘i he fonua ko Hēmati. Ko ia na‘e taki pōpula ‘a Siuta mei hono kelekele."
    },
    {
      "verse": 28,
      "text": "Ko eni ‘a e kakai na‘e ‘ave pōpula ‘e Nepukanesa. ‘I hono fitu ta‘u ko e kau Siu ko e toko tolu afe mā toko uofulu mā tolu:"
    },
    {
      "verse": 29,
      "text": "‘i hono hongofulu mā valu ta‘u ‘o Nepukanesa, na‘a ne ‘ave mei Selusalema ‘a e toko valungeau mā toko tolungofulu mā ua:"
    },
    {
      "verse": 30,
      "text": "‘i hono uofulu mā tolu ta‘u ‘o Nepukanesa na‘e taki pōpula ‘e Nēpusa-‘ātani, ko e ‘eiki ‘o e ka‘ate, ha kakai Siu ‘e fitungeau mā fāngofulu mā nima: kātokatoa ko e toko fā afe mā toko onongeau."
    },
    {
      "verse": 31,
      "text": "Pea ‘i he hoko hono tolungofulu mā fitu ta‘u ‘o e nofo pōpula ‘a Sihoiakini ko e Tu‘i Siuta, ‘i hono hongofulu mā ua ‘o e māhina, mo hono ‘aho uofulu mā nima, na‘e hanga ai ‘a ‘Ivilimelotaki ko e Tu‘i Pāpilone, ‘i he ‘uluaki ta‘u ‘o ‘ene pule, ‘o ne hiki ‘a e ‘ulu ‘o Sihoiakini ko e Tu‘i Siuta, ‘o ne fakahū ia ki tu‘a mei he pilīsone."
    },
    {
      "verse": 32,
      "text": "Pea ne lea lelei ki ai, ‘o ne tuku ki mu‘a hono taloni ‘i he taloni ‘o e ngaahi tu‘i na‘e ‘iate ia ‘i Pāpilone."
    },
    {
      "verse": 33,
      "text": "Pea fetongi ‘e ia hono kofu fakapilīsone, pea lolotonga ‘ene mo‘ui na‘a ne taumafa ai pē ‘i he keinanga ‘a e tu‘i."
    },
    {
      "verse": 34,
      "text": "Pea ko e me‘a ki hono ‘inasi, na‘e vahe hono ‘inasi ma‘u pē mei he Tu‘i Pāpilone; ko e ‘aho mo e ‘inasi, lolotonga ‘ene mo‘ui, ‘o a‘u ki he ‘aho ‘o ‘ene pekia."
    }
  ],
  "timestamp": "2025-08-08T15:56:16.814456"
}