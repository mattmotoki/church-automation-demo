{
  "book": "EZK",
  "book_name": "Ezekiel",
  "chapter": 27,
  "version_id": 1307,
  "url": "https://www.bible.com/bible/1307/EZK.27",
  "verses": [
    {
      "verse": 1,
      "text": "PEA na‘e hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Siini, Hako‘i-tangata, ofa‘aki ha tangilāulau ki Taia;"
    },
    {
      "verse": 3,
      "text": "pea te ke pehē ki Taia, Si‘i nofo ‘i he ngaahi hū‘anga ‘o e tahi, si‘i fai fakatau ki he ngaahi kakai ‘i he ngaahi motu lahi, ko e folofola ‘eni ‘a ‘Ātonai Sihova: ‘E Taia, ‘oku ke lau ‘e koe, Ko e fungani au ‘i he faka‘ofo‘ofa."
    },
    {
      "verse": 4,
      "text": "Ko ho tofi‘a ‘oku ‘i loto moana: Ko ho kau matai kuo nau ‘ai ke kakato ho‘o faka‘ofo‘ofa."
    },
    {
      "verse": 5,
      "text": "Ko e paini mei Sēnili na‘a nau fa‘u ‘aki ho lauvaka ‘i tu‘a mo loto; Na‘a nau to‘o sita mei Lepanoni ke fokotu‘u ho fana."
    },
    {
      "verse": 6,
      "text": "Na‘a nau ngaohi ‘aki ho fohe ‘a e ‘oke mei Pēsani: Ko ho nofo‘a ‘a‘alo nau ngaohi ‘aki ‘a e tasua mei he ngaahi motu ‘o Kītimi, ‘o fonofonolei."
    },
    {
      "verse": 7,
      "text": "Ko ho lā ko e tupenu hinehina mei ‘Isipite, Kuo tuitui fakananivi ke hoko foki ho‘o fuka: Ko e lanu langi mo e kula po‘upo‘uli mei he ngaahi motu ‘o ‘Ēlisa ko ho falevaka."
    },
    {
      "verse": 8,
      "text": "Ko e nofo Saitone mo ‘Āvati ko ho‘o kau ‘a‘alo ia: Ko ho‘o kau poto, ‘e Taia, na‘e heka ai; Ko kinautolu ia ho kau toutai."
    },
    {
      "verse": 9,
      "text": "Ko e mātu‘a mei Kīpeli, mo ‘ene kau poto na‘e ‘iate koe ke hukihuki mama: Na‘e ‘iate koe ‘a e ngaahi vaka kātoa ‘o e tahi mo honau ngaahi kauvaka, Ke fai ho‘o fakatau koloa."
    },
    {
      "verse": 10,
      "text": "Ko e Pēsia mo e Luti mo e Futi na‘e ‘i ho‘o tau, Ko ho‘o kau sōtia: Na‘a nau tautau ‘a e pā mo e tatā ‘iate koe: Ko e fa‘ahinga ko ia na‘e mei ai ho kolōlia."
    },
    {
      "verse": 11,
      "text": "Ko e ha‘a ‘Āvati, mo ho‘o tau ‘a‘au, ‘oku tu‘u takatakai ki ho funga ‘ā, Ko e kau to‘a kinautolu ‘i ho ngaahi taua: Na‘a nau tautau ‘enau ngaahi mahafu ‘i ho ngaahi ‘ā takatakai; Ko e fa‘ahinga ko ia na‘e kakato ai ho‘o faka‘ofo‘ofa."
    },
    {
      "verse": 12,
      "text": "Ko Tāsisi ko si‘i fakatau meiate koe, Koe‘uhi ko e lahi ‘o ho‘o koloa kehekehe: Na‘a nau totongi ki he me‘a na‘a ke hifo ‘Aki ‘a e siliva mo e ‘aione mo e tini mo e pulu."
    },
    {
      "verse": 13,
      "text": "Ko ‘Iavana, Tūpale, mo Mēseke, Ko kinautolu ko ho‘o kau fai fakatau; Na‘a nau totongi ki ho‘o koloa ‘Aki ‘a e kakai mo‘ui, mo e nāunau palasa."
    },
    {
      "verse": 14,
      "text": "Ko kinautolu mei he fale ‘o Toka‘ama, Na‘a nau totongi ki he me‘a na‘a ke hifo ‘Aki ‘a e fanga hoosi mo e hoosi ki he tau, Pea mo e fanga miuli."
    },
    {
      "verse": 15,
      "text": "Ko ha‘a Tētani ko ho‘o fai fakatau ia, Na‘e lahi ‘a e ngaahi motu na‘a ke fa‘iteliha ki ai ‘i he fakatau. Na‘a nau ‘omi mōno totongi ‘a e nifo‘i ‘elefāniti mo e ‘eponī."
    },
    {
      "verse": 16,
      "text": "Ko Sīlia ko si‘i fai fakatau meiate koe, Koe‘uhi ko e lahi ‘o e ngaahi me‘a kuo ke ngaohi: Na‘a nau totongi ki he me‘a kuo ke hifo ‘aki ‘a e kapukeli, ‘Aki ‘a e kula po‘upo‘uli, mo e me‘a kuo tuitui fakananivi, mo e tupenu mahu‘inga, Mo e feo kula, mo e makakula koloa."
    },
    {
      "verse": 17,
      "text": "Ko Siuta, mo e fonua ‘o ‘Isileli, Ko ho‘o kau fakatau kinautolu: Na‘a nau totongi ki ho‘o koloa ‘aki ‘a e uite ‘o Mīniti mo Pānaki, Mo e honi mo e lolo mo e paame."
    },
    {
      "verse": 18,
      "text": "Ko Tāmasikusi ko si‘i fakatau meiate koe ‘a e ngaahi me‘a lahi na‘a ke ngaohi, Koe‘uhi ko e lahi ho‘o koloa kehekehe: Na‘a nau totongi ‘aki ‘a e uaine ‘o Keliponi, Mo e fulufulu‘i sipi hinaekiaki."
    },
    {
      "verse": 19,
      "text": "Ko Vētani mo ‘Iavana mei ‘Usali Na‘a nau totongi ‘aki ‘a e me‘a na‘a ke hifo ‘a e ‘aione tuki: Ko e kāsia mo e kaho namu kakala Na‘e ‘i he ngaahi me‘a na‘a ke fakatau."
    },
    {
      "verse": 20,
      "text": "Ko Tētani ko si‘o fai fakatau ia ‘I he me‘a fakamolū teuteu."
    },
    {
      "verse": 21,
      "text": "Ko ‘Ālepea mo e hou‘eiki kotoa ‘o Keta, Ko kinautolu na‘a ke fa‘iteliha ki ai ‘i he fakatau: Ko ‘enau me‘a fakatau mo koe Ko e fanga lami, mo e sipi tangata, mo e kosi tangata."
    },
    {
      "verse": 22,
      "text": "Ko e kau mesianiti ‘o Sipa mo Laama, Ko kinautolu na‘a nau fakatau meiate koe: Na‘a nau totongi ki he me‘a na‘a ke hifo ‘Aki ‘a e fungani ‘o e me‘a namu kakala kehekehe, Pea ‘aki ‘a e makakoloa kehekehe mo e koula."
    },
    {
      "verse": 23,
      "text": "Ko Kālana, mo Kane, mo ‘Īteni, Ko e kau mesianiti ‘o Sipa, ‘Āsuli, Kilimati, Ko ho‘o kau mesianiti kinautolu:"
    },
    {
      "verse": 24,
      "text": "Ko e fa‘ahinga ko ia na‘a nau fai fakatau mo koe ‘I he ngaahi me‘a fungani; Ko e ngaahi pulupulu lanu langi mo tuitui fakananivi, Mo e ngaahi koloa filo, Ko e ngaahi afo kuo takai mo fakama‘u, Ke fai‘aki ho‘o tu‘uaki."
    },
    {
      "verse": 25,
      "text": "Ko e ngaahi vaka ‘o Tāsisi ko ho‘o ngaahi kalavana. Na‘a nau fai ho‘o fakatau: Ko ia, na‘a ke fu‘u fonu koe, Mo lāngilangi‘ia ‘i he loto moana."
    },
    {
      "verse": 26,
      "text": "Kuo ‘omi koe ‘e ho kau ‘a‘alo ki he vahanoa, Kuo maumau koe ‘e he matangi hahake ‘i he moana loloto."
    },
    {
      "verse": 27,
      "text": "Ko ho‘o koloa, mo ho‘o me‘a kuo fakatau, mo e me‘a ‘oku ke tu‘uaki, Ko ho‘o ngaahi kauvaka, mo ho‘o kau toutai, Ko ho‘o kau hukihuki mama, mo ho‘o kau tu‘uaki fakatau, Mo e kau sōtia kotoa na‘e ‘iate koe, Mo e fu‘ufu‘unga kakai na‘e heka kiate koe, Na‘a nau tō kotoa ki loto moana ‘I he ‘aho ‘o ho‘o tu‘utāmaki."
    },
    {
      "verse": 28,
      "text": "‘I he ongoonga‘a mai ‘a e kaila ho‘o kau toutai ‘Oku tete ‘a e ngaahi potu ‘i ‘uta."
    },
    {
      "verse": 29,
      "text": "Pea ‘oku hifo mei honau ngaahi vaka ‘a e kau ‘a‘alo kātoa; ‘A e kau vaka, ‘a e kau taukei moana kotoa, ‘Oku nau tutu‘u ‘i ‘uta."
    },
    {
      "verse": 30,
      "text": "Pea ‘oku nau ‘ai ke maongo atu hanau le‘o He tēngihia koe; Pea nau tangi fakamamahi, mo laku efu ki honau ‘ulu, Pea nau tekefili he efuefu."
    },
    {
      "verse": 31,
      "text": "Pea te nau fakatekefua kinautolu koe‘uhi ko koe, Mo no‘o tauanga‘a; Pea te nau tēngihia koe kuo mamahi honau loto: Ko e tangilāulau fakamamahi."
    },
    {
      "verse": 32,
      "text": "Pea ‘i he‘enau tangi ‘oku nau ofa‘aki ha tangilāulau ‘iate koe; ‘Io, ‘oku nau fai ho tangilāulau, ‘o pehē, “Ko hai mo Taia, Ko hai mo si‘i Me‘a kuo maumau ‘i loto moana?”"
    },
    {
      "verse": 33,
      "text": "‘I he hū mai mei he ngaahi tahi ‘a e ngaahi me‘a kuo ke fakatau, Na‘a ke fakatopono ‘aki ‘a e ngaahi kakai lahi, Na‘a ke fakakoloa ‘a e ngaahi tu‘i ‘o māmani ‘Aki ‘a e lahi ‘o ho‘o koloa, mo ho‘o me‘a fakatau."
    },
    {
      "verse": 34,
      "text": "Talu ho‘o motu mai mei he ngaahi tahi, ‘O nofo maumau ‘i he takele ‘o e moana, Mo e tō tekefili ‘iate koe ho‘o me‘a fakatau, Mo ho‘o fu‘ufu‘unga kakai."
    },
    {
      "verse": 35,
      "text": "Ko e nofo kotoa ‘i he ngaahi motu ‘Oku mo‘utāfu‘ua koe‘uhi ko koe; Pea ‘oku fu‘u līfusia honau ngaahi tu‘i, ‘Oku tete honau mata."
    },
    {
      "verse": 36,
      "text": "Ko e kau mesianiti ‘o e ngaahi kakai Te nau patapatakā, “Na‘a ke hoko ko e me‘a fakatupu ilifia; Pea te ke ‘ikai ‘o ta‘engata!”"
    }
  ],
  "timestamp": "2025-08-08T15:56:24.462480"
}