{
  "book": "1CO",
  "book_name": "1 Corinthians",
  "chapter": 8,
  "version_id": 1307,
  "url": "https://www.bible.com/bible/1307/1CO.8",
  "verses": [
    {
      "verse": 1,
      "text": "PEA ko e me‘a ki he ngaahi me‘a ne ‘oatu ki he ‘aitoli, ‘oku mahino tokua ‘oku ‘iate kitautolu kotoa pē ha ‘ilo ki ai- (ko e ‘ilo ko e me‘a fakafuofuolahi ia, ka ko e ‘ofa ko e me‘a langa hake."
    },
    {
      "verse": 2,
      "text": "Ka mahalo ‘e ha toko taha kuo ne ‘osi ‘ilo ki ha me‘a, tā ‘oku te‘eki ke a‘u ‘ene ‘ilo ki hono anga totonu:"
    },
    {
      "verse": 3,
      "text": "ka ‘oka ‘ofa ‘e ha taha ki he ‘Otua, ko e toko taha ia kuo ‘iloa ‘e he ‘Otua)."
    },
    {
      "verse": 4,
      "text": "Pea ko eni, ko e me‘a ki he‘ete kai ‘a e me‘a ne ‘atu ki he ‘aitoli, ‘oku mahino tokua ‘oku ‘ikai ha ‘aitoli ‘i he ‘univeesi; pea ‘oku ‘ikai mo ha ‘Otua, ka ‘oku taha tofu pē."
    },
    {
      "verse": 5,
      "text": "‘Io, pea ka ne ‘i ai mo‘oni, ‘i langi pe ‘i māmani, ha ngaahi me‘a ‘oku lau ko e ngaahi ‘otua–‘a ē ‘oku ‘i ai ha ngaahi ‘otua tokolahi, mo ha ngaahi ‘eiki tokolahi–"
    },
    {
      "verse": 6,
      "text": "ka kiate kitautolu ‘oku taha pē ‘a e ‘Otua, ko e Tamai, ‘a ia ‘oku mei ai ‘a e me‘a kotoa pē, pea ko kitautolu ma‘ana; pea ‘oku taha pē ‘a e ‘Eiki, ko Sīsū Kalaisi, ‘a ia ‘oku fou mai ‘iate ia ‘a e me‘a kotoa, pea ‘oku fou ‘iate ia ‘a kitautolu."
    },
    {
      "verse": 7,
      "text": "Ka ‘oku ‘ikai ‘i he kakai kotoa pē ‘a e ‘ilo pehē: ka ‘oku ‘i ai ‘a e ni‘ihi, ko e me‘a ‘i he kei tolonga mai ‘enau maheni mo e ‘aitoli, ko ia ‘oku nau ongo‘i ‘i he‘enau kai ia, ko e me‘a ne ‘atu ki he ‘aitoli, pea ‘uli ai honau konisēnisi ko si‘ene vaivai."
    },
    {
      "verse": 8,
      "text": "Pea tala‘ehai ko e me‘akai te ne fakaongo kitaua ki he ‘Otua: kapau ‘oku ‘ikai te ta kai, ‘oku ‘ikai te ta tōmui ai, pea kapau ‘oku ta kai, ‘oku ‘ikai te ta hulu atu."
    },
    {
      "verse": 9,
      "text": "Ka mou tokanga, na‘a ‘iloange ‘e hoko ho‘omou tau‘atāina na, ko e tūkia‘anga kiate kinautolu ‘oku vaivai."
    },
    {
      "verse": 10,
      "text": "He ka mamata ‘e ha toko taha kiate koe, ‘a koe ko e ‘ilo, ‘oku ke keinanga ‘i ha fale-‘aitoli, ‘ikai ‘e langa hake ai ‘a si‘ono konisēnisi, ka ko e vaivai, ke kai ‘a e me‘a kuo ‘oatu ki he ‘aitoli?"
    },
    {
      "verse": 11,
      "text": "‘Oiauē! ‘oku maumau ‘a si‘i vaivai he fai‘aki ho‘o poto na, si‘i tokoua na‘e pekia ki ai ‘a Kalaisi."
    },
    {
      "verse": 12,
      "text": "Ka ko ho‘omou fai angahala pehē ki homou ngaahi tokoua lotu, mo ho‘omou ‘ai ke lavea honau ngaahi konisēnisi ‘oku vaivai, ko ho‘omou fai angahala ia kia Kalaisi."
    },
    {
      "verse": 13,
      "text": "‘Āua, pea kapau ko e me‘akai pē ia ‘a ia ‘oku fakahingaki si‘oku tokoua, ‘ā, ‘e ‘ikai ‘aupito te u toe kai kakano ‘o lauikuonga, ke ‘oua na‘a ku fakahingaki si‘oku tokoua."
    }
  ],
  "timestamp": "2025-08-08T15:57:28.661106"
}