{
  "book": "EZK",
  "book_name": "Ezekiel",
  "chapter": 24,
  "version_id": 1307,
  "url": "https://www.bible.com/bible/1307/EZK.24",
  "verses": [
    {
      "verse": 1,
      "text": "PEA na‘e hoko ‘a e folofola ‘a Sihova kiate au, ‘i hono hiva ‘o e ta‘u mo hono hongofulu ‘o e māhina mo e ‘aho hongofulu ‘o e māhina, ‘o pehē,"
    },
    {
      "verse": 2,
      "text": "Hako‘i-tangata, tohi kiate koe ‘a e totonu ‘o e ‘aho ni, ‘a e ‘aho matematē pē ko eni: kuo ‘ohofia ‘a Selusalema ‘e he Tu‘i Pāpilone ‘i he ‘aho matematē pē ko eni."
    },
    {
      "verse": 3,
      "text": "Pea ke lea‘aki ha fakatātā ki he fāmili pau‘u na, pea ke pehē kiate kinautolu, Ko e folofola ‘eni ‘a ‘Ātonai Sihova: Fokotu‘u ‘a e kulo, Fokotu‘u, pea ke lilingi foki ha vai ki ai:"
    },
    {
      "verse": 4,
      "text": "Tānaki ki ai ‘a e ngaahi fo‘i kanomate ‘o ē, ‘A e ngaahi ‘inasi mu‘a, ko e tenga mo e uma, Fakafonu ‘aki ‘a e ngaahi hui fisifisimu‘a;"
    },
    {
      "verse": 5,
      "text": "To‘o ‘a e lelei ‘o e tākanga, ‘Ai mo e fokotu‘unga fefie Koe‘uhi ko e ngaahi hui; ‘Ai ke ne mātu‘aki lili, Ke moho foki ‘a e ngaahi hui ‘oku ‘i loto."
    },
    {
      "verse": 6,
      "text": "Ko ia ko e folofola ‘eni ‘a ‘Ātonai Sihova: ‘Oiauē ‘a e kolo fonu fakapō, ‘a e kulo kuo ‘ume‘umea, pea ko hono ‘ume‘umea ‘oku ‘ikai ke mahu‘i mei ai! ‘A‘au: to‘o mai ‘a e konga takitaha, tala‘ehai kuo fai talotalo ki ai."
    },
    {
      "verse": 7,
      "text": "He ‘oku tekefili ‘i loto hono toto; kuo ne tuku ia ki he funga maka molemole; tala‘ehai na‘a ne hua‘i ki he kelekele ke ‘ufi‘ufi ‘aki ‘a e efu."
    },
    {
      "verse": 8,
      "text": "Na‘a ku tuku ‘a e toto na‘a ne lilingi ke tō ki he funga maka molemole, ke ‘oua na‘a lava hono ‘ufi‘ufi, koe‘uhi ke langa hake ai ‘a e houhau, ke fai ha sauni."
    },
    {
      "verse": 9,
      "text": "Ko ia, ko e folofola ‘eni ‘a ‘Ātonai Sihova: ‘Oiauē ‘a e kolo fakapō! Ko au foki te u fokotu‘utu‘u ‘a e fefie ki ai."
    },
    {
      "verse": 10,
      "text": "‘Ai ke lahi ‘a e fefie, ‘Ai ke kakaha ‘a e afi, ‘Ai ke mohungalaku ‘a e kakano, Pea ‘ai ke fatu ‘a e supo, Ke molū mo e hui."
    },
    {
      "verse": 11,
      "text": "Pea toki fokotu‘u ‘a e nge‘esi kulo ki he funga afi, Koe‘uhi ke vela, ‘Io, ke vela ‘afu ‘a hono palasa, Pea ke ma‘a hono ‘uli ‘oku tekefili ‘i loto, Ke ‘osi‘osingamālie hono ‘ume‘umea."
    },
    {
      "verse": 12,
      "text": "Kuo ‘osi ‘ene ngaahi feinga: ka ‘oku ‘ikai ke matanga mei ai hono fu‘u ‘ume‘umea: lī ki he afi mo hono ‘ume‘umea."
    },
    {
      "verse": 13,
      "text": "‘Oku ‘i ho‘o ta‘ema‘a na ha mousa‘a tautea. Ko e me‘a ‘i he‘eku fakama‘a koe, kae ‘ikai te ke ma‘a ai, ‘e ‘ikai toe fakama‘a koe mei ho ‘uli, kae‘oua ke ‘osiki ‘eku kakaha kiate koe."
    },
    {
      "verse": 14,
      "text": "Ko au Sihova kuo u tala ia: ‘oku pau, ‘io, te u fai; ‘e ‘ikai te u momou, pea ‘e ‘ikai te u faka‘atu‘i, pea ‘e ‘ikai te u liliu; te nau fakamaau koe ‘o taau mo ho ngaahi ‘alunga pea mo ho‘o ngaahi fai anga–ko ‘Ātonai Sihova ia mei he Ta‘ehāmai."
    },
    {
      "verse": 15,
      "text": "Pea hoko ‘a e folofola ‘a Sihova kiate au, ‘o pehē,"
    },
    {
      "verse": 16,
      "text": "Hako‘i-tangata, ko au ‘eni ‘oku ou to‘o meiate koe ‘a e mamana‘anga ‘o ho mata ‘aki ha fo‘i tā: ka ‘e ‘ikai te ke tēngihia, pea ‘e ‘ikai te ke tangi, pea ‘e ‘ikai hao lo‘imata ‘e tō."
    },
    {
      "verse": 17,
      "text": "Te ke māpuhoi fakalongo pē; ‘e ‘ikai te ke fai ha tangilāulau koe‘uhi ko e pekia; ‘ai ho tatā, ‘o nono‘o, pea ‘ai sū ki ho va‘e, pea ‘e ‘ikai te ke ‘ufi‘ufi ho kava, pea ‘e ‘ikai te ke kai ‘a e me‘akai ‘oku ‘omi ‘e he kakai."
    },
    {
      "verse": 18,
      "text": "Pea ko e pongipongi ia na‘a ku fai ‘eku lea ki he kakai, pea na‘e pekia hoku uaifi efiafi: pea pongipongi hake na‘a ku fai ‘a e me‘a na‘e tu‘utu‘uni mai."
    },
    {
      "verse": 19,
      "text": "Pea lea mai kiate au ‘a e kakai ‘ikai te ke tala mai pē ko homau hā ‘ena ‘oku ke fai?"
    },
    {
      "verse": 20,
      "text": "Pea u tali kiate kinautolu, Kuo hoko kiate au ‘a e folofola ‘a Sihova, ‘o pehē,"
    },
    {
      "verse": 21,
      "text": "Lea ki he fale ‘o ‘Isileli, Ko e folofola ‘eni ‘a ‘Ātonai Sihova: Ko au ‘eni ‘oku ou ngaohi hoku potu tapu ko e me‘a noa, ‘a ia ko e mālohinga ‘oku mou pōlepole ai, ‘a e mamana‘anga ‘o homou mata, mo e me‘a na‘e ngaue ai homou loto; pea ko ho‘omou fānau tangata mo fānau fefine, ‘a ia na‘a mou tuku li‘aki, te nau tō ‘i he heletā."
    },
    {
      "verse": 22,
      "text": "Pea te mou toki fai ‘o hangē ko ‘eku fai; ‘e ‘ikai te mou ‘ufi‘ufi ‘a e kava, pea ko e me‘akai ‘oku ‘omi ‘e he kakai ‘e ‘ikai te mou mama."
    },
    {
      "verse": 23,
      "text": "Pea ‘e ‘ai tatā homou ‘ulu, pea ‘ai sū homou va‘e; ‘e ‘ikai te mou tangilāulau, pea ‘e ‘ikai te mou tangi, pea te mou faka‘au‘ausino ‘i ho‘omou ngaahi kovi, pea te mou fetō‘eaki ‘a ē ki hē mo ē ki hē."
    },
    {
      "verse": 24,
      "text": "Ko ia ‘e hoko ‘a ‘Isikeli ko e taipe kiate kimoutolu; hangē tofu pē ko ‘ene fai, ‘e pehē ho‘omou fai: ka hoko mai ia, te mou ‘ilo ko ‘Ātonai Sihova au."
    },
    {
      "verse": 25,
      "text": "Pea ko e me‘a kiate koe, Hako‘i-tangata, ‘Ikai ‘e hoko ia ‘i he ‘aho ‘oku ou to‘o ai meiate kinautolu honau mālohinga, honau matamatalelei‘anga na‘a nau fiefia ai, ‘a e mamana‘anga ‘o honau mata, mo e me‘a na‘e hu‘u ki ai honau loto, ‘enau fānau tangata mo fānau fefine?–"
    },
    {
      "verse": 26,
      "text": "‘Ikai ‘e ha‘u ‘i he ‘aho ko ia kiate koe ha taha kuo hao, ke ongoongo ki ho telinga?"
    },
    {
      "verse": 27,
      "text": "‘I he ‘aho ko ia ‘e to‘o ho ngutu fakataha mo e ngutu ‘o e hola; pea te ke lea, ‘o ‘ikai te ke toe longo: pea te ke hoko ko e taipe kiate kinautolu, ke nau ‘ilo ko Sihova au."
    }
  ],
  "timestamp": "2025-08-08T15:56:23.941325"
}