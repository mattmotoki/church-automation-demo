{
  "book": "ACT",
  "book_name": "Acts",
  "chapter": 13,
  "version_id": 1307,
  "url": "https://www.bible.com/bible/1307/ACT.13",
  "verses": [
    {
      "verse": 1,
      "text": "PEA na‘e nofo ‘i ‘Aniteoke, ‘i he siasi na‘e tu‘u ai, ha tu‘unga palōfita mo ha tu‘unga akonaki; ‘a ia ko Pānepasa, pea mo Simione na‘e hingoa ko Naika, mo Lūsio mei Sailine; ko Māneno foki, ‘a ia na‘e huhu taha mo Hēlota ko e tu‘i, pea mo Saula."
    },
    {
      "verse": 2,
      "text": "Pea lolotonga ‘enau fai ‘enau lotu ki he ‘Eiki, mo nau ‘aukai, na‘e folofola mai ‘a e Laumālie Mā‘oni‘oni, ‘o pehē, vahe‘i mai mu‘a ma‘aku ‘a Pānepasa mo Saula ki he ngāue kuo u tu‘utu‘uni ma‘anaua."
    },
    {
      "verse": 3,
      "text": "Pea nau ‘aukai, mo hūfia, mo hilifaki nima kiate kinaua, ‘o nau toki tukuange ke na ō."
    },
    {
      "verse": 4,
      "text": "Pea ko eni, ‘i he fekau ange kinaua ‘e he Laumālie Mā‘oni‘oni, na‘a na a‘u hifo ki Selusia; pea na folau mei ai ki Saipalo."
    },
    {
      "verse": 5,
      "text": "Pea na hifo ‘i Salamisi, ‘o na malanga‘aki ‘a e folofola ‘a e ‘Otua ‘i he ngaahi fale lotu ‘o e kakai Siu: pea na‘e ō mo kinaua ‘a Sione mōna tokoni."
    },
    {
      "verse": 6,
      "text": "Pea kuo ‘osi ‘a e motu ‘i he‘enau ‘alu, na‘a nau a‘u ki Pefosi, ‘o nau ‘ilo ai ha matāpule Siu, ko e maki mo e palōfita loi, ko hono hingoa ko Pāsīsū:"
    },
    {
      "verse": 7,
      "text": "‘a ia ‘oku na nonofo mo Sesio Paula ko e kōvana, ‘a ia ko e ‘eiki loto matala. Pea fekau ‘e he ‘eiki ko ia ke ‘omi ‘a Pānepasa mo Saula, ‘o ne holi ke fanongo ki he folofola ‘a e ‘Otua:"
    },
    {
      "verse": 8,
      "text": "ka ka ‘ahi‘ahi lolomi kinaua ‘e he maki ko ‘Ēlima (he ko hono hingoa ia ‘i he lea ‘e taha), ‘o ne feinga ke ta‘ofi ‘a e Kōvana mei he lotu."
    },
    {
      "verse": 9,
      "text": "Pea ko Saula, ‘a ia ko hono hingoa foki ‘a Paula, ne fakafonu ia ‘i he Laumālie Mā‘oni‘oni, pea ne sio fakamama‘u ki he tangata,"
    },
    {
      "verse": 10,
      "text": "‘o ne pehē, ‘A e siana fonu ngutungutu ‘i he kākā mo e fakaheke, hako ‘o e Tēvolo, ko e fakafili ki he me‘a kotoa pē ‘oku totonu, ‘e ‘ikai tuku koā ho‘o le‘ei ‘a e ngaahi hala ‘o e ‘Eiki, ‘a ia ‘oku totonu?"
    },
    {
      "verse": 11,
      "text": "Pea ko eni vakai, kuo ala ni ‘a e māfimafi ‘o e ‘Eiki kiate koe; pea te ke kui, ‘o ‘ikai te ke sio ki he maama, ‘o ‘osi hono taimi. Pea na‘e tō leva kiate ia ha nenefu mo ha fakapo‘uli; pea ne tautaufā holo ki ha taha ke takinima ia."
    },
    {
      "verse": 12,
      "text": "Pea ‘i he vakai ‘e he kōvana ki he me‘a kuo fai, na‘a ne lotu, he‘ene to‘oa ‘i he anga ‘o e ako‘aki ‘o e ‘Eiki."
    },
    {
      "verse": 13,
      "text": "Pea kuo tuku atu mei Pafosi ‘a e folau ‘a Paula, na‘a nau hoko ki Peaka ‘i Pamifilia: pea na‘e li‘aki kinaua ‘e Sione, ‘o ne foki ki Selusalema."
    },
    {
      "verse": 14,
      "text": "Ka ka fou atu pē kinaua mei Peaka, ‘o na hoko ki ‘Aniteoke, ‘a ia ‘oku ‘i Pisitia; pea ‘i he ‘aho Sāpate na‘a na hū ki he falelotu ‘o nofo hifo."
    },
    {
      "verse": 15,
      "text": "Pea hili ‘a e lau ‘o e Tohi Lao mo e Tohi Palōfita, na‘e fekau mai ‘a e kau pule ‘o e falelotu ke fakahā kiate kinaua, Si‘i ongo matāpule, kapau ‘oku ai ha‘amo tokoni ke fai ki he kakai, pea mo lea mai."
    },
    {
      "verse": 16,
      "text": "Pea tu‘u ‘a Paula, ‘o ne ta‘alo, ‘o ne pehē, ‘A e tu‘unga mātu‘a ‘Isileli, mo e taka ‘apasia mai ki he ‘Otua, mou me‘a mai."
    },
    {
      "verse": 17,
      "text": "Ko e ‘Otua ‘o e kakai ‘Isileli ni na‘a ne fili ma‘ana ‘etau ngaahi kui, ‘o ne pusiaki ‘a e kakai lolotonga ‘enau ‘āunofo ‘i he fonua ko ‘Isipite, ‘o ne taki atu kinautolu mei ai kuo hiki tā hono nima."
    },
    {
      "verse": 18,
      "text": "Pea fuoloa ‘ene fafa kinautolu ‘i he toafa, ko e fāngofulu ta‘u nai."
    },
    {
      "verse": 19,
      "text": "Pea hili ‘ene faka‘auha ha kakai ‘e fitu ‘i he fonua ko Kēnani, na‘a ne vahe ‘a e fonua mo‘onau tofi‘a: ko e fe‘unga ia mo e fāngeau mā nimangofulu ta‘u."
    },
    {
      "verse": 20,
      "text": "Pea hili ia na‘a ne tuku honau kau Fakamaau, ‘o a‘u kia Sāmiuela ko e palōfita."
    },
    {
      "verse": 21,
      "text": "Pea hili ia na‘a nau kole ha tu‘i; pea tuku ‘e he ‘Otua mo‘onautolu ‘a Saula ko e foha ‘o Kisi, ko e matāpule ‘i he matakali ‘o Penisimani, ‘o fāngofulu ta‘u."
    },
    {
      "verse": 22,
      "text": "Pea kuo ne liua ia, pea ne fokotu‘u ‘a Tēvita ke tu‘i kiate kinautolu; ‘a ia na‘a ne folofola ai foki, ‘o fakapapau, Kuo u toki ‘ilo ‘a Tēvita ko e foha ‘o Sese, ko e tangata ia ‘oku ‘ao mo hoku loto, ko e taha ia te ne fai ‘eku ngaahi tu‘utu‘uni kotoa pē."
    },
    {
      "verse": 23,
      "text": "Ko e hako ‘o e toko taha ko ia kuo omi mei ai ‘e he ‘Otua mo‘o ‘Isileli, ‘o hangē ko ‘ene tala‘ofa, ha toko taha ke fai fakamo‘ui, ‘a ia ko Sīsū."
    },
    {
      "verse": 24,
      "text": "Ka na‘e tomu‘a malanga‘aki ‘e Sione ki he kakai ‘Isileli kotoa pē ‘a e papitaiso fakatomala, ko e fakamelomelo ‘o ‘ene hā‘ele mai."
    },
    {
      "verse": 25,
      "text": "Pea lolotonga ‘a e fai tulikaki ‘e Sione ‘ene fakapuepue, na‘a ne fa‘a pehē, Ko e hā au ‘i ho‘omou lau? ‘Ā, ‘oku ‘ikai ko ia au: ka ko eni, ‘oku hoko mo au ha Toko Taha ‘oku ‘ikai te u taau ke vete hono topuva‘e."
    },
    {
      "verse": 26,
      "text": "Kāinga Mātu‘a, ‘a e Hako totonu ‘o ‘Epalahame, mo kimoutolu ‘a e taka ‘apasia mai ki he ‘Otua, ko kitautolu ia kuo fekau mai ki ai ‘a e tala ‘o e mo‘ui‘anga ko ia."
    },
    {
      "verse": 27,
      "text": "He ko e kakai ‘oku nofo ‘i Selusalema, mo honau kau pule, ko e me‘a ‘i he ‘ufikaua kiate kinautolu ‘a e toko taha ko ia, mo e ngaahi lea ‘a e kau Palōfita, ‘a ia ‘oku lau ‘i he ngaahi Sāpate hokohoko, kuo nau fakamo‘oni ki he ngaahi palofisai ko ia ‘i he‘enau fakamāumatea ia."
    },
    {
      "verse": 28,
      "text": "Pea neongo na‘e ‘ikai te nau ‘ilo ha momo‘i me‘a ‘e taha ‘oku totonu ke ne mate ai, ka nau kole pē kia Pailato ke tāmate‘i ia."
    },
    {
      "verse": 29,
      "text": "Pea kuo nau lava leva ‘a e ngaahi me‘a kotoa pē ne tohi ma‘ana, na‘a nau ‘ohifo ia mei he ‘akau, ‘o telio ‘i ha fonualoto."
    },
    {
      "verse": 30,
      "text": "Ka ka fokotu‘u ia ‘e he ‘Otua mei he pekia:"
    },
    {
      "verse": 31,
      "text": "pea ne hā ‘i he ngaahi ‘aho lahi ki he kakai ne ‘alu hake mo ia mei Kāleli ki Selusalema, ‘a e fa‘ahinga ‘oku nofo ‘i onopooni, ko ‘ene kau fakamo‘oni ki he kakai ‘Isileli,"
    },
    {
      "verse": 32,
      "text": "pea ko kimaua, ‘oku ma ongoongoa atu ‘a e tala lelei, ‘o pehē, Ko e tala ‘ofa na‘e fai ki he‘etau ngaahi kui,"
    },
    {
      "verse": 33,
      "text": "kuo fakamo‘oni ia ‘e he ‘Otua ki he‘etau fānau ‘i he‘ene toe fokotu‘u ‘a Sīsū; ‘o hangē foki kuo tohi ‘i hono ua ‘o e Saame: Ko hoku ‘Alo koe, Ko au kuo u fakatupu koe he ‘aho ni."
    },
    {
      "verse": 34,
      "text": "Pea ko e me‘a ki he‘ene fokotu‘u ia mei he pekia ke ‘oua na‘a toe kākunga ke foki ki he ‘au‘auha, kuo ne folofola ‘o pehē, Te u tuku kiate kimoutolu ‘a e ngaahi tala‘ofa ne fai kia Tēvita, ‘a ia ‘oku toputapu pea pau."
    },
    {
      "verse": 35,
      "text": "Ko ia ‘oku ne pehē ai foki ‘i he Saame ‘e taha, Tala‘ehai te ke tuku ho‘o Toko Taha Toputapu ke ‘ilo ‘a e ‘au‘auha."
    },
    {
      "verse": 36,
      "text": "He ko Tēvita, hili ‘ene ngāue ki hano to‘utangata ‘o fakatatau ki he finangalo ‘o e ‘Otua, ne mohe, ‘o ne ului ki he‘ene ngaahi kui, ‘o ne ‘ilo ‘a e ‘au‘auha:"
    },
    {
      "verse": 37,
      "text": "ka ko e toko taha ko ia na‘e fokotu‘u ‘e he ‘Otua na‘e ‘ikai te ne ‘ilo ‘a e ‘au‘auha."
    },
    {
      "verse": 38,
      "text": "Ko ia, ke mahino kiate kimoutolu, kāinga mātu‘a, ko e me‘a ‘i he Toko Taha ko ia ‘oku malanga‘aki ai kiate kimoutolu ‘a e fakamolemole angahala:"
    },
    {
      "verse": 39,
      "text": "pea ko e ngaahi angahala na‘e ‘ikai lava homou fakatonuhia mei ai ‘i he fai‘aki ‘a e Lao ‘a Mōsese, ka ‘i he Toko Taha ko eni, ‘ilonga ‘a ia ‘oku tui ‘oku ne ma‘u ‘a e fakatonuhia mei he ngaahi me‘a ko ia kotoa pē."
    },
    {
      "verse": 40,
      "text": "Ko ia, mou tokanga, na‘a hoko atu ‘a e me‘a ne folofola‘aki ‘i he Tohi Palōfita:"
    },
    {
      "verse": 41,
      "text": "‘a e kau fakata‘eta‘etoka‘i, mou sio mo ofo mo matafi atu: he ko ‘eku fai ‘eni ha ngāue ‘i homou kuonga, ha ngāue kehe, ‘a ia ‘e ‘ikai te mou tui ki ai, neongo hono ‘a‘au ‘e ha taha, ‘o fakalāutelau."
    },
    {
      "verse": 42,
      "text": "Pea ‘i he‘ena hū atu, na‘a nau kole ke toe malanga‘aki ‘a e ngaahi me‘a ko ia kiate kinautolu ‘i he Sāpate kaha‘u."
    },
    {
      "verse": 43,
      "text": "Pea ‘i he tutuku ‘a e lotu, ko e tokolahi ‘o e kakai Siu, mo e kakai kuo ului ki he‘enau lotu, na‘a nau muimui kia Paula mo Pānepasa: pea ko kinaua na‘a na fai ‘ena lau kiate kinautolu, ‘o o‘i kinautolu ke nau nofo ma‘u ‘i he ‘ofa ‘a e ‘Otua."
    },
    {
      "verse": 44,
      "text": "Pea ‘i he Sāpate na‘e hoko, na‘e fakataha ‘a e kolo, ‘o meimei ko hono kotoa, ke fanongo ki he folofola ‘a e ‘Eiki."
    },
    {
      "verse": 45,
      "text": "Pea ‘i he mamata ‘a e kau Siu ki he ngaahi fu‘u tokolahi, na‘e vevele ‘enau meheka, pea na‘a nau faka‘ikai‘i ‘a e ngaahi fakamatala ‘a Paula, ‘o nau lea kovi."
    },
    {
      "verse": 46,
      "text": "Pea lea mālohi ai ‘a Paula mo Pānepasa, ‘o na pehē, Na‘e pau ke motu‘a tala ‘a e folofola ‘a e ‘Otua kiate kimoutolu: ka ‘i he ‘iloange kuo mou fakatale‘i ia, pea mou fakamo‘oni ai ‘e kimoutolu ki ho‘omou ta‘etaau mo e mo‘ui ta‘engata, vakai, ko ‘ema hiki ‘eni ki he Senitaile."
    },
    {
      "verse": 47,
      "text": "He ne pehē homau tu‘utu‘uni ‘e he ‘Eiki, Kuo u fokotu‘u koe ko e maama ‘o e Senitaile, ke ke hoko ko e Mo‘ui‘anga ‘o a‘u ki he ngata‘anga ‘o māmani."
    },
    {
      "verse": 48,
      "text": "Pea ‘i he fanongo ki ai ‘a e Senitaile na‘a nau fiefia, mo nau fakahīkihiki ‘a e folofola ‘a e ‘Eiki: pea ‘ilonga ‘a kinautolu na‘e tu‘utu‘uni ki he mo‘ui ta‘engata na‘a nau tui."
    },
    {
      "verse": 49,
      "text": "Pea na‘e ‘ave ‘a e folofola ‘a e ‘Eiki ki he fonua kotoa."
    },
    {
      "verse": 50,
      "text": "Ka ka o‘i ‘e he kau Siu ‘a e kau fefine ‘eiki kuo tafoki ki he‘enau lotu, pea mo e hou‘eiki ‘o e kolo, pea nau fakalanga ha fakatanga kia Paula mo Pānepasa, ‘o nau kapusi kinaua mei honau feitu‘u."
    },
    {
      "verse": 51,
      "text": "Pea na tūtuu‘i ‘a e efu mei hona va‘e ko e faka‘ilonga kiate kinautolu, ‘o na ō ki ‘Aikoniume."
    },
    {
      "verse": 52,
      "text": "Pea ko e me‘a ki he kau ako, na‘e fakafonu kinautolu ‘aki ‘a e fiefia mo e Laumālie Mā‘oni‘oni."
    }
  ],
  "timestamp": "2025-08-08T15:57:20.202909"
}