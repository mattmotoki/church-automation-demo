{
  "book": "2SA",
  "book_name": "2 Samuel",
  "chapter": 16,
  "version_id": 1307,
  "url": "https://www.bible.com/bible/1307/2SA.16",
  "verses": [
    {
      "verse": 1,
      "text": "PEA kuo mahili si‘i atu ‘a Tēvita mo e tumutumu, mo e ‘iloange na‘e fakafetaulaki mai ‘a Sipa ko e tama ‘a Mefiposeti, mo e ongo ‘asi kuo teu, pea kuo fakaheka ki ai ha uangeau‘i mā, mo e teau‘i takaonga kālepi tauaki, mo e teau‘i fua‘i ‘akau, mo e hina leta uaine."
    },
    {
      "verse": 2,
      "text": "Pea folofola ‘a e tu‘i kia Sipa, Ko e hā ena, motu‘a? Pea tali ‘e Sipa, Ko e ongo ‘asi ke heka ai ‘a e kau nofo‘anga ‘a e ‘afiona, pea ko e mā mo e fua‘i ‘akau ke tokoni ‘e he kau tama; pea ko e uaine ke inu ‘e ha ni‘ihi ‘e vaivai ‘i he toafa."
    },
    {
      "verse": 3,
      "text": "Pea folofola ‘a e tu‘i, Ka ‘oku ‘i fē ‘a e foha ‘o ho‘o tangata‘eiki? Pea fakatau folofola hake ‘a Sipa ki he tu‘i; Vakai, ‘oku ne nofo pē ‘i Selusalema: he na‘a ne pehē, Ko e ‘aho ni ‘e fakafoki kiate au ‘e he fale ‘o ‘Isileli ‘a e pule‘anga ‘o ‘eku kui."
    },
    {
      "verse": 4,
      "text": "Pea folofola ‘a e tu‘i kia Sipa, Sī, ma‘u ‘e koe ‘a e me‘a kotoa ‘a Mefiposeti. Pea pehē ‘e Sipa, ‘Ēī, ‘oku ou tō lafalafa ‘i ho ‘ao; ‘ofa ke hāngai fofonga mai ai pē ‘e he ‘afiona."
    },
    {
      "verse": 5,
      "text": "Pea ‘i he a‘u ‘a Kingi Tēvita ki Pahulimi, ‘iloange na‘e hū ki tu‘a mei ai ha tangata na‘e kau ki he fa‘ahinga ‘oku ‘i ai ‘a e fale ‘o Saula, na‘e hingoa ko Simi foha ‘o Kela; na‘a ne hū kape mai, ‘o ha‘u ai pē mo kape."
    },
    {
      "verse": 6,
      "text": "Pea ne toutou tolongi ‘aki ‘a e maka ‘a Tēvita, pea mo e kau tamaio‘eiki ‘a Kingi Tēvita, pea ko e kakai kotoa mo e kau helo na‘e ‘i hono to‘omata‘u mo to‘ohema."
    },
    {
      "verse": 7,
      "text": "Pea ko eni ‘a e lea ‘a Simi ‘i he‘ene kape, ‘Alu, ‘alu, tangata fakapō, mo tangata faka-Pileali:"
    },
    {
      "verse": 8,
      "text": "kuo fakafoki kiate koe ‘e he ‘Eiki ‘a e toto ‘o e fale ‘o Saula, ‘a ia kuo ke tu‘i ko hono fetongi; pea kuo tuku ‘e he ‘Eiki ‘a e pule‘anga ki he nima ‘o ho foha ko ‘Apisalome: pea ko eni ko ho fo‘ui ‘oku fai, he ko e tangata toto‘ia koe."
    },
    {
      "verse": 9,
      "text": "Pea fakatau folofola ki he tu‘i ‘a ‘Apisai ko e tama ‘a Seluvaia, Koe‘uma‘ā ke kape ‘a e kulī mate ni ki he ‘afio ‘a e tu‘i? kau laka atu mu‘a, ‘o paki‘i hono ‘ulu."
    },
    {
      "verse": 10,
      "text": "Pea folofola ‘a e tu‘i, Ko homo hā au, ongo tama ‘a Seluvaia? Kapau kuo ne kape mai, pea kapau kuo pehē ‘e Sihova kiate ia, Ke ke kape kia Tēvita; pea ko hai tū ‘e fa‘a lea, Ko e hā ‘oku ke fai pehē ai?"
    },
    {
      "verse": 11,
      "text": "Pea pehē ‘e Tēvita kia ‘Apisai, pea ki he‘ene kau tamaio‘eiki kotoa; Vakai, ko hoku foha, na‘e ‘alu atu mei hoku fatu, ‘oku ne tuli ki he‘eku mo‘ui: kae huanoa ‘a e tama Penisimani ni. Tuku ai pē ke ne kape; he kuo fekau ia ‘e Sihova."
    },
    {
      "verse": 12,
      "text": "Hei‘ilo ‘e fofonga ‘a Sihova ki he kovi ‘oku fai kiate au, pea te ne totongi lelei kiate au ‘ene kape mai he ‘aho ni."
    },
    {
      "verse": 13,
      "text": "Pea ‘alu ‘a Tēvita mo ‘ene kau tangata ‘i he hala: pea ‘alu ai pē ‘a Simi ‘i he tafa mo‘unga fe‘unga mo ia, ko ‘ene ‘alu ai pē mo kape, mo tolo hifo ki he potu ‘oku ne ‘i ai, mo laku efu."
    },
    {
      "verse": 14,
      "text": "Pea a‘u ‘a e tu‘i mo e kakai kotoa na‘e ‘iate ia ki ‘Īfimi: pea ne fakafiemālie ‘i he potu ko ia."
    },
    {
      "verse": 15,
      "text": "Pea a‘u ki Selusalema ‘a ‘Apisalome mo e kakai kotoa, ‘a e kau tangata ‘Isileli, pea na‘e ‘iate ia ‘a ‘Ehitofeli."
    },
    {
      "verse": 16,
      "text": "Pea ‘i he hoko mai kia ‘Apisalome ‘a e ‘Āleki ko Husai, ko e takanga ‘o Tēvita, na‘a ne pehē kia ‘Apisalome, Ke lākoifie ‘a e ‘afiona! ke lākoifie ‘a e ‘afiona!"
    },
    {
      "verse": 17,
      "text": "Pea pehē ‘e ‘Apisalome kia Husai, Ko ho‘o ‘ofa ia ki ho takanga? Ko e hā na‘e ‘ikai te ke ‘alu ai mo ho takanga?"
    },
    {
      "verse": 18,
      "text": "Pea tali ‘e Husai kia ‘Apisalome, ‘Ikai; ka ko ia kuo fili ki ai ‘a Sihova, mo e kakai ni, mo e tangata ‘Isileli fua pē, ‘e ‘o‘ona au; pea ko ia te u nofo ki ai."
    },
    {
      "verse": 19,
      "text": "Kae‘uma‘ā foki, te u fakaongo kia hai? ‘Ikai te u fakafe‘ao ki hono foha? hangē ko ‘eku fakafe‘ao ki ho‘o ‘eiki, ‘e pehē ‘eku fai kia koe."
    },
    {
      "verse": 20,
      "text": "Pea me‘a ‘a ‘Apisalome kia ‘Ehitofeli, Mou fai mai ha‘amou fakakaukau, pe ko e hā te tau fai."
    },
    {
      "verse": 21,
      "text": "Pea pehē ‘e ‘Ehitofeli kia ‘Apisalome, ‘Alu ki he kau sinifu ‘a ho‘o ‘eiki, ‘a ia kuo ne tuku ke tauhi ‘a e fale; pea ‘e fanongo ‘e ‘Isileli kātoa kuo ke fakanamukuu‘i koe ki ho‘o ‘eiki: pea ‘e toki mālohi ‘a e nima ‘o e kakai kotoa ‘oku kau mo koe."
    },
    {
      "verse": 22,
      "text": "Ko ia na‘a nau folahi ha tēniti mo‘o ‘Apisalome ‘i he tu‘a fale; pea na‘e ‘alu ‘a ‘Apisalome ki he kau sinifu ‘a ‘ene tamai kae mamata ‘e ‘Isileli kātoa."
    },
    {
      "verse": 23,
      "text": "He ko e fakakaukau ‘a ‘Ehitofeli, ‘a ia na‘a ne fai ‘i he ngaahi ‘aho ko ē, na‘e tatau mo e huhū ‘e ha taha ki he folofola‘anga ‘o ‘Elohimi; na‘e pehē ‘a e fa‘a fale‘i ‘e ‘Ehitofeli ‘a Tēvita mo ‘Apisalome fakatou‘osi."
    }
  ],
  "timestamp": "2025-08-08T15:54:38.814865"
}