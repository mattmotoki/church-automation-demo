{
  "book": "2CO",
  "book_name": "2 Corinthians",
  "chapter": 10,
  "version_id": 1307,
  "url": "https://www.bible.com/bible/1307/2CO.10",
  "verses": [
    {
      "verse": 1,
      "text": "PEA ko eni, ko au Paula ‘oku ou kole atu ‘aki ‘a e fa‘a kātaki mo e fakaalaala ‘a Kalaisi: ‘a kita ‘oku te hā ‘i tu‘a ko e feifei‘avale ‘i he‘ete ‘iate kimoutolu, ka ‘i he‘ete toki mama‘o tokua, pea ngali to‘a ‘ete fai atu;"
    },
    {
      "verse": 2,
      "text": "‘io, ko au ia ‘oku ou hū atu, ke ‘oua na‘a ai ha‘aku ngali to‘a foki ‘i he‘eku ‘i ai, he‘eku tu‘unganaki hoku lakanga; ‘a ia ‘oku ou pehē ke ‘ahi‘ahi ai ha me‘a ki ha ni‘ihi, ‘a kinautolu ‘oku nau pehē ‘oku mau fou fakaekakano pē."
    },
    {
      "verse": 3,
      "text": "Seuke! Neongo ‘oku mau fou ‘i he kakano, tala‘ehai ‘oku fakaekakano ‘emau fai tau."
    },
    {
      "verse": 4,
      "text": "He ko e mahafu ‘o e tau ‘oku mau fai, ‘oku ‘ikai ko e koto kakano, ka ko e mahafu kuo olo‘i ‘e he ‘Otua mo‘o holoki ‘o e ngaahi kolotau."
    },
    {
      "verse": 5,
      "text": "‘O mau holoki ‘aki ‘a e ngaahi fakakaukau, mo e mā‘olunga kotoa pē ‘oku fokotu‘u ke ta‘ofi ‘a e ‘ilo ki he ‘Otua; pea mau taki pōpula ‘a e feinga kotoa pē ‘a e loto ke fakavaivai kia Kalaisi:"
    },
    {
      "verse": 6,
      "text": "‘o mau tali teu ke toki tautea ‘a e talangata‘a kotoa pē, ‘oka kakato ho‘omou fakavaivai."
    },
    {
      "verse": 7,
      "text": "‘Oku mou tokanga pē koā ki he me‘a ‘oku hā ‘i tu‘a? Ka ai ha taha ‘oku ne falala ko e toko taha ia ‘o Kalaisi, ‘ē, ke ne toe fakakaukau‘i ‘a e me‘a ‘e ia, ‘o ‘ilo ‘a e me‘a ni: neongo pe ko e hā ‘ene kaunga ‘a‘ana kia Kalaisi, ka ‘oku mau tatau ai foki."
    },
    {
      "verse": 8,
      "text": "Seuke, tala‘ehai ‘e lava haku fakamaa‘i, ‘o kapau ‘e toe taha atu ‘eku pōlepole ‘i he pule kuo tuku ‘e he ‘Eiki kiate kimautolu: (‘a ia na‘e tuku mai mo‘omou langa hake, ‘o ‘ikai mo‘omou holoki):"
    },
    {
      "verse": 9,
      "text": "ka telia na‘a hangē ko ha‘ate fie fakamana‘i kimoutolu ‘aki ‘ete ngaahi ‘ipiseli."
    },
    {
      "verse": 10,
      "text": "He ‘oku lau tokua, Ko ‘ene ngaahi ‘ipiseli ‘oku mamafa mo kaukaua; ka ko e fotu mai ‘o hono sino ‘oku masivesiva, pea ko ene lea ‘oku pasī pē."
    },
    {
      "verse": 11,
      "text": "‘Ē, ke fakakaukau mu‘a ‘e he toko taha lau pehē, ‘o ne ‘ilo ‘a e me‘a ni, ko ‘emau ngaahi ‘ulungālau ‘i he‘emau ngaahi ‘ipiseli ‘oka mama‘o, ko ‘emau ngaahi ‘ulungāngāue ai pē ia ‘oka mau ka ‘i ai."
    },
    {
      "verse": 12,
      "text": "He ‘oku ‘ikai te mau fa‘a pehē, kuo mau a‘usia ha ni‘ihi ‘i he fa‘ahinga na ‘oku sani kinautolu, pe te mau fa‘a fakatatau kimautolu ki ai: ka ‘oku ‘ikai te nau ngali poto, he‘enau fua kinautolu ‘aki kinautolu, mo ‘enau fakatatau kinautolu mo kinautolu."
    },
    {
      "verse": 13,
      "text": "Ka ko kimautolu ‘e ‘ikai te mau pōlepole ta‘eha kau‘ā; ka ko hono kau‘ā ko e ngafa na‘e vahe mai ‘e he ‘Otua, ‘a ia na‘e pehē ke mātu‘aki a‘u kiate kimoutolu."
    },
    {
      "verse": 14,
      "text": "He tala‘ehai ko ‘emau toloaki ‘eni homau kau‘ā, ‘o hangē ‘oku ‘ikai te mau a‘u atu; he na‘e mātu‘aki a‘u kiate kimautolu ‘enau ongoongo ‘a e Kōsipeli ‘o Kalaisi."
    },
    {
      "verse": 15,
      "text": "Pea neongo ‘oku ‘ikai kau ‘eni ‘emau pōlepole ki he tu‘a kau‘ā, ‘o fai ‘i he fua ‘o e ongosia ‘a e kakai kehe; ka ‘oku ma‘u ‘emau ‘amanaki, ka mou ka tupulekina ‘i he lotu, pea ‘e toki fakalahi meiate kimoutolu, (ka ‘i homau ngafa pē ‘omautolu)"
    },
    {
      "verse": 16,
      "text": "‘o mau totolo atu ki he ngaahi feitu‘u ki kō atu, ke malanga‘aki ‘a e Kōsipeli; ‘o ‘ikai ‘i he ngafa ‘o ha taha kehe ke mau pōlepole ‘i he ngaahi me‘a ne ‘osi teu."
    },
    {
      "verse": 17,
      "text": "Ka ko ia ‘oku pōlepole, ke tu‘unga ‘ene pōlepole mei he ‘Eiki:"
    },
    {
      "verse": 18,
      "text": "he tala‘ehai ko e mālō ia ‘a ia ‘oku ne sani ia ‘e ia, ka ko ia ‘oku sani ‘e he ‘Eiki."
    }
  ],
  "timestamp": "2025-08-08T15:57:32.833121"
}