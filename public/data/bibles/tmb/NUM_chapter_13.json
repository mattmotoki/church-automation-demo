{
  "book": "NUM",
  "book_name": "Numbers",
  "chapter": 13,
  "version_id": 1307,
  "url": "https://www.bible.com/bible/1307/NUM.13",
  "verses": [
    {
      "verse": 1,
      "text": "PEA folofola ‘a e ‘Eiki kia Mōsese, ‘o pehē, Fekau atu hao kau tangata ke nau asiasi ‘a e fonua ko Kēnani, ‘a ia kuo u foaki ki ha‘a ‘Isileli:"
    },
    {
      "verse": 2,
      "text": "ke mou tuku atu ha tangata mei he matakali takitaha, ko e ngaahi fo‘i ‘eiki kotoa pē ‘i honau fa‘ahinga."
    },
    {
      "verse": 3,
      "text": "Ko ia na‘e fekau atu kinautolu ‘e Mōsese mei he Toafa ‘o Pēlana ‘i he fekau ‘a Sihova: ko e ngaahi fo‘i ‘eiki kotoa pē kinautolu ‘i ha‘a ‘Isileli,"
    },
    {
      "verse": 4,
      "text": "pea ko honau hingoa eni: mei he matakali ‘o Lūpeni, ko Samua ko e foha ‘o Sākuli."
    },
    {
      "verse": 5,
      "text": "Mei he matakali ‘o Simione, ko Sāfati ko e foha ‘o Holi."
    },
    {
      "verse": 6,
      "text": "Mei he matakali ‘o Siuta, ko Kēlepi ko e foha ‘o Sīfune."
    },
    {
      "verse": 7,
      "text": "Mei he matakali ‘o ‘Īsaka, ko ‘Īkali ko e foha ‘o Siosifa."
    },
    {
      "verse": 8,
      "text": "Mei he matakali ‘o ‘Ifalemi, ko Hosea ko e foha ‘o Nuni."
    },
    {
      "verse": 9,
      "text": "Mei he matakali ‘o Penisimani, ko Pāleti ko e foha ‘o Lafu."
    },
    {
      "verse": 10,
      "text": "Mei he matakali ‘o Sepulone, ko Katieli ko e foha ‘o Soti."
    },
    {
      "verse": 11,
      "text": "Mei he matakali ‘o Siosifa, ‘a e matakali ‘o Manase, ko Kati ko e foha ‘o Susi."
    },
    {
      "verse": 12,
      "text": "Mei he matakali ‘o Tani, ko ‘Amieli ko e foha ‘o Kēmali."
    },
    {
      "verse": 13,
      "text": "Mei he matakali ‘o ‘Āseli, ko Sētuli ko e foha ‘o Maikeli."
    },
    {
      "verse": 14,
      "text": "Mei he matakali ‘o Nafitalai, ko Nā‘api ko e foha ‘o Vōfesi."
    },
    {
      "verse": 15,
      "text": "Mei he matakali ‘o Kata, ko Keueli ko e foha ‘o Maki."
    },
    {
      "verse": 16,
      "text": "Ko e ngaahi hingoa eni ‘o e tu‘unga me‘a na‘e fekau atu ‘e Mōsese ke asiasi ‘a e fonua. Pea ui ‘e Mōsese ‘a Hosea ko e foha ‘o Nuni ko Siosiua."
    },
    {
      "verse": 17,
      "text": "Pea fekau kinautolu ‘e Mōsese ke asiasi ‘a e fonua ko Kēnani, ‘o ne pehē kiate kinautolu, ‘Alu hake pē ‘i he feitu‘u ko Tonga, ‘o fai atu ki he fonua mo‘unga;"
    },
    {
      "verse": 18,
      "text": "pea vakai ‘a e fonua, pe kuo fēfē; mo e kakai ‘oku nofo ai, pe ‘oku nau mālohi pe vaivai, pe ‘oku nau toko si‘i pe tokolahi;"
    },
    {
      "verse": 19,
      "text": "mo e fonua ‘oku nau nofo ai, pe ‘oku lelei ia pe kovi; pea fēfē ‘a e ngaahi kolo ‘oku nau nofo ai, pe ko e ngaahi ‘apitanga pē, pe ko e kolotau;"
    },
    {
      "verse": 20,
      "text": "pe kuo fēfē ‘a e kelekele, pe ‘oku mo‘ui, pe ‘oku kākā, pe ‘oku ‘akau‘ia, pe ‘oku ‘ikai. Pea mou lototo‘a ‘o ‘omi ‘a e fua ‘o e fonua. (Pea ko e fa‘ahi ta‘u ko ia ko e taimi ke polopolo ‘a e kālepi.)"
    },
    {
      "verse": 21,
      "text": "Ko ia na‘a nau ‘alu hake, ‘o asiasi ‘a e fonua mei he Toafa ‘o Sini ‘o a‘u ki Lēhopi ki he Hū‘anga ki Hēmati."
    },
    {
      "verse": 22,
      "text": "Pea ko ‘enau ‘alu na‘e fai ‘i he feitu‘u ko Tonga, ‘o nau a‘u ai ki Hepeloni; pea kuo ‘i ai ‘a ‘Ahimani, Sesai, mo Tali mai, ko e hako ‘o ‘Ānaki. (Pea na‘e langa ‘a Hepeloni ko e ta‘u ‘e fitu ki mu‘a ‘i Soani ‘i ‘Isipite.)"
    },
    {
      "verse": 23,
      "text": "Pea nau a‘u ki he Tele‘a ‘o ‘Esikoli, pea nau ta ai ha fuhinga kālepi ‘e taha, pea na‘e ha‘amo ‘e ha toko ua; na‘a nau ‘omi pomikānite foki, moni fiki."
    },
    {
      "verse": 24,
      "text": "Na‘e fakahingoa ‘a e potu ko ia ko Tele‘a ‘Esikoli (ko Fuhinga) koe‘uhi ko e fuhinga na‘e tu‘usi mei ai ‘e ha‘a ‘Isileli."
    },
    {
      "verse": 25,
      "text": "Pea na‘a nau foki mei he asiasi ‘o e fonua kuo ‘osi ‘a e fāngofulu‘i ‘aho."
    },
    {
      "verse": 26,
      "text": "Pea na‘a nau ‘alu ‘o a‘u kia Mōsese mo ‘Ēlone mo e fakataha kātoa ‘o ha‘a ‘Isileli, ki he Toafa ‘o Pēlana ki Kētesi; pea nau tala kiate kinaua mo e fakataha kātoa honau fekau, pea nau ‘ange ‘a e fua ke nau mamata ai."
    },
    {
      "verse": 27,
      "text": "Pea nau ‘a‘au kiate ia ‘o pehē, Na‘a mau a‘u ki he fonua na‘a ke fekau kimautolu ki ai, pea tā ‘oku mahutafea ‘i he hu‘akau mo e honi; pea ko hono fua ē."
    },
    {
      "verse": 28,
      "text": "Ko hono me‘a pē ‘oku mālohi ‘a e kakai ‘oku nofo‘i ‘a e fonua, pea ‘oku ‘aa‘i ‘a e ngaahi kolo ‘o fu‘u lalahi: kae‘uma‘ā foki na‘a mau mamata ki he hako ‘o ‘Ānaki."
    },
    {
      "verse": 29,
      "text": "‘Oku nofo ‘a ‘Amaleki ki he fonua ko Tonga: pea ko e Heti mo e Siepusi mo e ‘Āmoli ‘oku nofo ‘i he fonua mo‘unga: pea ‘oku nofo ‘a e Kēnani ki tahi, pea mo e tafa‘aki ‘o Soatani."
    },
    {
      "verse": 30,
      "text": "Pea na‘e lolomi ‘e Kēlepi ‘a e me‘a ‘a e kakai kia Mōsese, he‘ene pehē, Tau ‘alu hake leva, ‘o ma‘u ia: he te tau lava noa pē."
    },
    {
      "verse": 31,
      "text": "Ka ko e tu‘unga me‘a na‘a nau ō mo ia na‘a nau pehē, ‘E ‘ikai te tau lava ke ‘alu ‘o tau‘i ‘a e kakai, he ‘oku nau mālohi ‘iate kitautolu."
    },
    {
      "verse": 32,
      "text": "Pea na‘a nau fakaongokovi ki ha‘a ‘Isileli ‘a e fonua na‘a nau asiasi, he‘enau pehē, Ko e fonua na‘a mau ‘alu atu ai hono asiasi ko e fonua ia ‘oku ne keina ‘a e kakai ‘oku nofo ai; pea ko e kakai kotoa na‘a mau mamata ai ko e kakai lalahi."
    },
    {
      "verse": 33,
      "text": "Pea mau mamata ai ki he kau saiāniti ko e hako ‘o ‘Ānaki, ‘a ia ko e hako ‘o e fa‘ahinga lalahi: pea na‘a mau hā kiate kinautolu ko e fanga he‘e pē, pea pehē ‘emau hā kiate kinautolu."
    }
  ],
  "timestamp": "2025-08-08T15:54:07.151940"
}