{
  "book": "JHN",
  "book_name": "John",
  "chapter": 2,
  "version_id": 1307,
  "url": "https://www.bible.com/bible/1307/JHN.2",
  "verses": [
    {
      "verse": 1,
      "text": "PEA ‘i hono tolu ‘o e ‘aho na‘e fai ha ta‘ane ‘i Kena ‘i Kāleli; pea kuo ‘i ai ‘a e fa‘ē ‘a Sīsū."
    },
    {
      "verse": 2,
      "text": "Pea na‘e tala foki ‘a e ta‘ane kia Sīsū, pea ki he‘ene kau ako."
    },
    {
      "verse": 3,
      "text": "Pea kuo si‘i ‘a e uaine, pea lea kia Sīsū ‘e he‘ene fa‘ē, ‘o pehē, ‘Oku ‘ikai ha‘anau uaine."
    },
    {
      "verse": 4,
      "text": "Pea folofola ‘e Sīsū ki ai, Fefine, ko ho hā au? kuo te‘eki hoko mai hoku taimi."
    },
    {
      "verse": 5,
      "text": "Pea lea ‘e he‘ene fa‘ē ki he kau sevāniti, Neongo pē ko e hā ha me‘a te ne tala kiate kimoutolu, mou fai."
    },
    {
      "verse": 6,
      "text": "Pea na‘e tu‘u ai ha ‘angavai maka ‘e ono, ‘a ia na‘e tuku ai koe‘uhi ko e fakama‘a faka-Siu, ‘e hao ai takitaha ha pate ‘e ua pē tolu."
    },
    {
      "verse": 7,
      "text": "Folofola ‘a Sīsū kiate kinautolu, Mou fakafonu vai ‘a e ngaahi ‘angavai na. Pea nau fakafonu ngutungutu ia."
    },
    {
      "verse": 8,
      "text": "Pea ne pehē kiate kinautolu, Fakatau leva, pea ‘ave ki he ‘eiki ‘o e kātoanga. Pea nau ‘ave."
    },
    {
      "verse": 9,
      "text": "Pea ‘i he kamata ‘e he ‘eiki ‘o e kātoanga ‘a e vai kuo hoko ‘o uaine; (‘osi na‘e ‘ikai te ne ‘ilo ‘a e potu na‘e ‘omi mei ai, ka na‘e ‘ilo pē ‘e he kau sevāniti, ‘a ia na‘a nau fakatau ‘a e vai) pea ui ange ‘e he ‘eiki ‘o e kātoanga ‘a e ‘eiki ta‘ane, ‘o ne pehē ki ai,"
    },
    {
      "verse": 10,
      "text": "Ko e anga ‘o e tangata ke tomu‘a fokotu‘u ‘a e uaine lelei; pea ka konā ‘a e kakai, pea toki fokotu‘u ‘a e uaine ‘oku faka‘ange‘ange: ka ko koe kuo ke ta‘ofi ‘a e uaine lelei ki he taimi ni."
    },
    {
      "verse": 11,
      "text": "Na‘e fai ‘eni ‘e Sīsū ‘i Kena ‘i Kāleli, ko e ‘uluaki ‘o ‘ene ngaahi mana, pea ne fakae‘a ai hono lāngilangi; pea na‘e tui pīkitai kiate ia ‘ene kau ako."
    },
    {
      "verse": 12,
      "text": "Hili ‘eni na‘a ne ‘alu hifo ki Kāpaneume, ‘a ia, mo ‘ene fa‘ē, mo hono ngaahi tokoua, mo ‘ene kau ako: pea nau nofo ai, kae ‘ikai fuoloa."
    },
    {
      "verse": 13,
      "text": "Pea na‘e panaki ‘a e Pāsova ‘a ha‘a Siu, pea ‘alu hake ki Selusalema ‘a Sīsū,"
    },
    {
      "verse": 14,
      "text": "pea ne ‘ilo ‘i he Temipale ‘a e kau faifakatau pulu mo e sipi mo e lupe, mo e kau fetongi pa‘anga ‘oku nau nofo ai:"
    },
    {
      "verse": 15,
      "text": "pea ne ngaohi ha uipi ‘aki ‘a e ngaahi afo, ‘o ne fakateka kotoa pē mei he Temipale, mo e fanga sipi foki, mo e fanga pulu; ‘o ne hua‘i ‘a e pa‘anga ‘a e kau fetongi pa‘anga, mo ne fulihi ‘enau ngaahi tēpile,"
    },
    {
      "verse": 16,
      "text": "pea ne folofola kiate kinautolu kuo ‘omi lupe ke fakatau, ‘ave ‘a e ngaahi me‘a na; pea ‘oua ‘e ngaohi ‘a e fale ‘o ‘eku Tamai koe fale fakatau."
    },
    {
      "verse": 17,
      "text": "Pea manatu ‘ene kau ako ne tohi ‘o pehē, Ko e mamahi‘i ‘o ho fale te ne kai ‘o ‘osi au."
    },
    {
      "verse": 18,
      "text": "Pea tali ‘a ha‘a Siu ‘o nau pehē ki ai, Ko e hā ha faka‘ilonga ‘oku ke tuku mai, ho‘o fai ‘a e ngaahi me‘a ni?"
    },
    {
      "verse": 19,
      "text": "Pea tali ‘e Sīsū ‘o ne folofola kiate kinautolu, Holoki ‘a e fale tapu ni, pea te u toe fokotu‘u ‘i ha ‘aho ‘e tolu."
    },
    {
      "verse": 20,
      "text": "Pea lea ai ‘a ha‘a Siu, Kuo ‘osi ‘a e ta‘u ‘e fāngofulu mā ono mo e langa ‘o e Fale Tapu ni, pea te ke fokotu‘u ‘e koe ‘i ha ‘aho ‘e tolu pē."
    },
    {
      "verse": 21,
      "text": "Ka ko ‘ene lea na‘e kau ki he fale tapu ko hono sino."
    },
    {
      "verse": 22,
      "text": "Ko ia ‘i he hoko hono fokotu‘u mei he pekia, na‘e manatu ‘e he‘ene kau ako kuo ne lea pehē; pea nau tui ki he folofola, pea mo e lea kuo fai ‘e Sīsū."
    },
    {
      "verse": 23,
      "text": "Pea lolotonga ‘ene ‘i Selusalema ‘i he Pāsova, ‘i he fai ‘o e kātoanga, na‘e tui ha tokolahi ki hono huafa he‘enau mamata ki he‘ene ngaahi mana na‘a ne fai."
    },
    {
      "verse": 24,
      "text": "Ka ko Sīsū na‘e ‘ikai te ne tui ‘e ia, ‘o tuku ia kiate kinautolu, koe‘uhiā ko ‘ene vavanga‘i ‘a e kakai kotoa pē,"
    },
    {
      "verse": 25,
      "text": "pea koe‘uhi na‘e ‘ikai te ne ‘oua ke faka‘ilo ‘e ha taha ha me‘a ‘oku kau ki ha tangata; he na‘a ne mea‘i ‘iate ia pē ‘a e me‘a ‘oku ‘i he tangata."
    }
  ],
  "timestamp": "2025-08-08T15:57:13.881935"
}