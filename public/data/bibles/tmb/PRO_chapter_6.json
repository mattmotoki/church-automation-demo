{
  "book": "PRO",
  "book_name": "Proverbs",
  "chapter": 6,
  "version_id": 1307,
  "url": "https://www.bible.com/bible/1307/PRO.6",
  "verses": [
    {
      "verse": 1,
      "text": "TAMA, kapau kuo ke hoko ko e talifaki ma‘a ho kaungā‘api, Kuo ke ‘atu ho nima ma‘a ha kehe."
    },
    {
      "verse": 2,
      "text": "Tā kuo ke fihia ‘i he ngaahi lea ‘a ho ngutu, Tā kuo kafai koe ‘i he ngaahi lea ‘a ho ngutu."
    },
    {
      "verse": 3,
      "text": "Sī! fai eni, tama, ‘o fakahaofi koe, He kuo ke hū ki he ‘aofi nima ‘o ho kaungā‘api: ‘Alu fakavave, pea kole ta‘ota‘o ki ho kaungā‘api."
    },
    {
      "verse": 4,
      "text": "‘Oua ‘e tuku ho mata ke mohe, Pe ko ho laumata ke tule."
    },
    {
      "verse": 5,
      "text": "Fai ke ke hao; Hangē ha kaseli na‘e puke, Pe ha manupuna kuo puke ‘e he tulimanu."
    },
    {
      "verse": 6,
      "text": "‘Alu ki he lō, ‘a e makau na; Siofi hono ngaahi ‘alunga, ka ke ma‘u poto:"
    },
    {
      "verse": 7,
      "text": "‘A ia ‘oku ‘ikai hano angi, Hano ‘ōfisa, Pe pule."
    },
    {
      "verse": 8,
      "text": "Tokonaki pē ia ‘ene me‘akai ‘i he fa‘ahita‘u māfana, Pea kuo ne tānaki ‘i he taimi ututa‘u ‘ene me‘a tokoni."
    },
    {
      "verse": 9,
      "text": "‘a e makau na, ‘e ngata ‘afē ho‘o tokoto na? ‘Afē te ke tu‘u mei ho‘o mohe?"
    },
    {
      "verse": 10,
      "text": "“Ka u mohe si‘i atu pē Ka u ki‘i kemo hifo mu‘a, Ha‘aku ki‘i mohe fehulunaki”–"
    },
    {
      "verse": 11,
      "text": "Tā ‘e hoko kiate koe ‘a e masiva hangē ko e pāpani, Mo e fusimo‘omo hangē ha tangata to‘o mahafu!"
    },
    {
      "verse": 12,
      "text": "Sī! ko e tangata faka-Pileali ē, Ko e siana kovi–‘Oku faiva ‘aki ‘a e ngutu piko‘i;"
    },
    {
      "verse": 13,
      "text": "‘Oku talanoa kakamo, ‘Oku talanoa tūva‘e, ‘Oku talanoa tutuhu."
    },
    {
      "verse": 14,
      "text": "Ko e me‘a ‘i hono loto ko e makaka, ‘Oku ne nofo he taimi kotoa pē, ‘o fa‘u kovi ke fai; ‘Oku ne humaki atu ni kē."
    },
    {
      "verse": 15,
      "text": "Ko ia, tuaiekemo kuo a‘u atu hono nunu‘a, Fokifā kuo faka‘auha, ‘o ‘ikai hano faito‘o."
    },
    {
      "verse": 16,
      "text": "Tū ‘oku ai ha ono‘i me‘a ‘oku fehi‘a ki ai ‘a Sihova– ‘Isa! ko e fitu ‘oku fakalili‘a ki ai hono finangalo:"
    },
    {
      "verse": 17,
      "text": "Ko e matahihiki, Ko e ‘elelo loi, Mo e nima ‘oku lingi toto ta‘ehalaia;"
    },
    {
      "verse": 18,
      "text": "Ko e loto ‘oku fa‘u fakakaukau kovi, Ko e va‘e ‘oku lele fakavave ki he faikovi."
    },
    {
      "verse": 19,
      "text": "Ko e fakamo‘oni kākā ‘oku hō‘aki loi; Mo ia ‘oku humaki kē ke maumau ‘a e vā ‘o e kāinga."
    },
    {
      "verse": 20,
      "text": "Tama, ke ke tauhi ‘a e fekau ‘a ho‘o tamai, Pea ‘oua ‘e keu‘i ‘a e lea ‘a ho‘o fa‘ē:"
    },
    {
      "verse": 21,
      "text": "Ha‘i kinaua ki ho loto ma‘u ai pē, Takai kinaua ‘i ho kia."
    },
    {
      "verse": 22,
      "text": "‘I ho‘o ‘alu fano, te ne taki tonu koe; ‘I ho‘o tokoto, te ne le‘ohi koe; Pea ‘i ho‘o ‘ā, te ne talanoa mo koe."
    },
    {
      "verse": 23,
      "text": "He ko e fekau ko ia ko e tūhulu; Pea ko e lea ko ia ko e maama; Pea ko e ngaahi tautea ako ko e hala ki he mo‘ui:"
    },
    {
      "verse": 24,
      "text": "Ke ta‘ofi koe mei he fefine kovi, Mei he fakaoleole ‘a e ‘elelo kehe."
    },
    {
      "verse": 25,
      "text": "‘Oua ‘e holi ho loto ki hono hōihoifua; Pea ‘oua na‘a pukea koe ‘e hono laumata."
    },
    {
      "verse": 26,
      "text": "He ko e ‘ātunga ‘o e fai mo e pa‘umutu, Kuo a‘u ha tangata ki ha momo‘i pisikete: Pea ko e fefine faka‘ulia ‘Oku ne tuli ke pō ha laumālie mahu‘inga."
    },
    {
      "verse": 27,
      "text": "‘E hikofi koā ‘e ha tangata ha afi, ‘o ‘ai ki hono fatafata, ‘O ‘ikai mōfia hono kofu?"
    },
    {
      "verse": 28,
      "text": "‘E lava ‘e ha tangata ke ha‘ele ‘i he funga maka ‘afu, ‘O ‘ikai vela hono va‘e?"
    },
    {
      "verse": 29,
      "text": "Pehē ko e ‘alu ha taha ki he uaifi ‘o hono kaungā‘api– ‘E ‘ikai ta‘etautea ha taha ‘oku ala ki he fefine pehē."
    },
    {
      "verse": 30,
      "text": "‘Oku ‘ikai te tau lau ko e kua ha taha kaiha‘a, ‘O kapau ko ‘ene fai ke fakaili ‘ene mo‘ui hōngea;"
    },
    {
      "verse": 31,
      "text": "Kae‘uma‘ā ka ma‘u, te ne totongi lō fitu nai; ‘Io, ‘o ‘atu ‘a e koloa kotoa ‘o hono fale."
    },
    {
      "verse": 32,
      "text": "Ko ia ‘oku tono‘i ha fefine ko e taha masiva ‘atamai; Ko e fakapoongi ‘o‘ota–ha taha ‘oku fai pehē."
    },
    {
      "verse": 33,
      "text": "Ko e me‘a ‘oku ne ma‘u ko e loholoho mo e mā; Pea ko hono lau‘i ‘e ‘ikai mate."
    },
    {
      "verse": 34,
      "text": "He ko e fua‘a ko e tatā ‘a ha mafi; Pea ‘e ‘ikai te ne faka‘atu‘i ‘i he ‘aho ‘o e sauni."
    },
    {
      "verse": 35,
      "text": "Neongo pe ko e hā ‘a e holo te ke ‘atu, ‘e ‘ikai te ne tokanga ki ai, Pea neongo ho‘o fakalahi tala me‘a‘ofa fufū, ka ‘e ‘ikai tali."
    }
  ],
  "timestamp": "2025-08-08T15:55:46.714532"
}