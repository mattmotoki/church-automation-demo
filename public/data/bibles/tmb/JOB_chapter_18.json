{
  "book": "JOB",
  "book_name": "Job",
  "chapter": 18,
  "version_id": 1307,
  "url": "https://www.bible.com/bible/1307/JOB.18",
  "verses": [
    {
      "verse": 1,
      "text": "PEA tali ‘a Pilitati ko e matāpule Sua‘a ‘o pehē,"
    },
    {
      "verse": 2,
      "text": "‘E tuku ‘afē ho‘omou ‘ai kupenga ke pō lea? Mou poto mu‘a, pea mau toki ava ke lea."
    },
    {
      "verse": 3,
      "text": "Ko e hā ‘oku lau ai kimautolu ko e manu? Ko e hā ‘oku mau hā ai kiate kimoutolu ko e ‘atamai si‘i?"
    },
    {
      "verse": 4,
      "text": "‘A e manu fekai na ‘oku ke hae ‘e koe ‘a koe ‘i ho‘o ‘ita, ‘E tuku li‘aki koā ‘a māmani koe‘uhi ko koe? Mo hiki ‘a e makatu‘u mei hono potu?"
    },
    {
      "verse": 5,
      "text": "Pehē ko e maama ‘a e angahala ‘e tāmate‘i, Pea ‘e ‘ikai mo‘ui ‘a e ulo ‘o ‘ene afi."
    },
    {
      "verse": 6,
      "text": "‘E fakapo‘uli ‘a e maama ‘aho ‘i hono tēniti, Pea ‘e tāmate‘i ‘ene maama tautau."
    },
    {
      "verse": 7,
      "text": "‘E fakapinepine ‘ene laka mālohi, Pea ‘oku lī ia ki lalo ‘e he‘ene fakakaukau ‘a‘ana."
    },
    {
      "verse": 8,
      "text": "He ‘oku fakateka ia ki he kupenga ‘e hono va‘e ‘o‘ona, Pea ‘oku ne ‘eve‘eva ‘i he funga hele."
    },
    {
      "verse": 9,
      "text": "‘Oku tou‘ia ha mui va‘e ha helepuna, ‘Oku mo‘ua hono sino ‘i ha helekete."
    },
    {
      "verse": 10,
      "text": "‘Oku fufū ‘i he kelekele ha hele va‘e mo‘ona, Mo e hele fakau‘u ki ai ‘i he hala papa."
    },
    {
      "verse": 11,
      "text": "‘Oku fakailifia‘i ia mei he potu kotoa pē ‘e he ngaahi ilifia, Pea nau molomolomuiva‘e ki ai ke faka‘ohovale‘i."
    },
    {
      "verse": 12,
      "text": "‘E hoko ‘o ‘alefa hono mala, Pea ‘oku ene hono tu‘utāmaki ke tulaki ia."
    },
    {
      "verse": 13,
      "text": "‘Oku kai ‘e he Me‘a ‘a e ngaahi fo‘i vākai ‘o hono kili, ‘Io, ko e ta‘okete ‘i he fāmili ‘o Mate, Te ne kai hono ngaahi kupu."
    },
    {
      "verse": 14,
      "text": "‘E ta‘aki mei hono tēniti ‘a e ngaahi me‘a na‘a ne falala ki ai, Pea ‘e taki ia kia Tu‘i Ha‘a Fakailifia."
    },
    {
      "verse": 15,
      "text": "‘E nofo ‘i hono tēniti ‘a e fa‘ahinga ‘oku ‘ikai ke kau kiate ia, Pea ‘e tupe‘i ‘a e sūlifa ki hono nofo‘anga."
    },
    {
      "verse": 16,
      "text": "‘I lalo ‘oku mōmoa hono aka, Pea ‘i ‘olunga, kuo tū‘ulu hono ngaahi va‘a."
    },
    {
      "verse": 17,
      "text": "Kuo mate ‘a e manatu ki ai mei he fonua, Pea ‘e ‘ikai lau hono hingoa ‘i he funga fonua ‘o tu‘a na."
    },
    {
      "verse": 18,
      "text": "Te nau kapusi ia mei he maama ki he po‘uli, Pea te nau sese‘e ia mei he nofo."
    },
    {
      "verse": 19,
      "text": "‘E ‘ikai hano pikilau, Pea ‘e ‘ikai ha hako ‘eiki ‘i hono kakai, Pea ‘e ‘ikai ‘ilo ha taha kuo hao ‘I he ngaahi potu kuo ne ‘āunofo ki ai."
    },
    {
      "verse": 20,
      "text": "Ko ha‘a nofo hihifo ‘e tumu ‘i he pehē hono ‘aho, Pea ko ha‘a nofo hahake ‘e mo‘utāfu‘ua."
    },
    {
      "verse": 21,
      "text": "Tala atu, ko e anga ia ‘o e nofo‘anga ‘o e kakai kovi, Pea ko e potu ‘o ha‘a ta‘e‘ilo kia ‘Ela."
    }
  ],
  "timestamp": "2025-08-08T15:55:16.520126"
}