{
  "book": "PSA",
  "book_name": "Psalms",
  "chapter": 50,
  "version_id": 1307,
  "url": "https://www.bible.com/bible/1307/PSA.50",
  "verses": [
    {
      "verse": 1,
      "text": "KO ‘ELA ‘Elohimi Sihova kuo ne folofola, Pea kuo ne ui ‘a māmani mei he hopo‘anga la‘ā ‘o a‘u ki hono tō‘anga."
    },
    {
      "verse": 2,
      "text": "Mei Saione, ko e fungani ‘i he faka‘ofo‘ofa, Kuo malama mai ‘a e ‘Otua."
    },
    {
      "verse": 3,
      "text": "‘Oku hā‘ele mai hotau ‘Otua ē, Pea tala‘ehai te ne fakalongo pē: ‘Oku mu‘omu‘a ‘iate ia ha afi faka‘auha, Pea takatakai ki ai ha fu‘u afā."
    },
    {
      "verse": 4,
      "text": "‘Oku ne ui mai ‘a e ngaahi langi mei ‘olunga, pea mo māmani, Ki he fakamaau ‘o hono kakai."
    },
    {
      "verse": 5,
      "text": "“Mou fakataha mai, hoku ‘ofa‘anga, kiate au; Ha‘a fai kovinānite mo au ‘i he funga ‘o e feilaulau.”"
    },
    {
      "verse": 6,
      "text": "(‘Io, kuo toka tala ‘e he langi hono pau ke totonu; He ko ‘Elohimi ia ‘e fai ‘a e fakamaau.) (Sila)"
    },
    {
      "verse": 7,
      "text": "Fanongo mai ka u lea, ‘e hoku kakai; ‘Isileli ē, ka u fai ha talatalaaki: Ko ho ‘Otua au, ‘a ‘Elohimi."
    },
    {
      "verse": 8,
      "text": "‘Oku ‘ikai ko ho‘omou ngaahi feilaulau ‘oku ou hopo ai mo koe; Seuke, ko ho‘o ngaahi feilaulau-mōifua ‘oku ‘i hoku ‘ao ma‘u pē."
    },
    {
      "verse": 9,
      "text": "Tala‘ehai ‘oku ou fie to‘o ha pulu mei ho ‘api na, Pe ha ngaahi kosi tangata mei ho ngaahi loto‘ā."
    },
    {
      "verse": 10,
      "text": "He ko e manu ‘o e vao ‘oku ‘a‘aku kotoa pē, ‘A e manu ‘oku kaikai ‘i he mo‘unga laui afe."
    },
    {
      "verse": 11,
      "text": "‘Oku ou ‘ilo ‘a e manupuna kotoa ‘o e ngaahi mo‘unga, Pea ‘oku ‘iate au ‘a e me‘a ‘oku ngāue ‘i he toafa."
    },
    {
      "verse": 12,
      "text": "Ka ne u fiekaia ‘e ‘ikai te u tala atu: He ‘oku ‘a‘aku ‘a māmani mo hono mahu."
    },
    {
      "verse": 13,
      "text": "He te u kai koā ‘a e kakano ‘oni pulu kāfakafa, Pe inu ‘a e toto ‘oni kosi tangata?"
    },
    {
      "verse": 14,
      "text": "Feilaulau kia ‘Elohimi ‘aki ‘a e fakafeta‘i; Pea fakaai kia ‘Elioni ho‘o ngaahi tukumo‘ui:"
    },
    {
      "verse": 15,
      "text": "Pea ‘i he ‘aho faingata‘a tautapa kiate au; Te u hamusi koe, pea te ke fakalāngilangi‘i au."
    },
    {
      "verse": 16,
      "text": "Ka ki he angahala ‘oku folofola mai ‘a ‘Elohimi, Ko e hā ‘au ‘oku ke lau fola ai ‘eku ngaahi tu‘utu‘uni, Pea ko ‘eku kovinānite ‘oku ke ngutu ‘aki?"
    },
    {
      "verse": 17,
      "text": "‘Osi, ‘oku ke fehi‘a koe ki he akonekina, Pea ko ‘eku ngaahi lea ‘oku ke sī ki ho tu‘a."
    },
    {
      "verse": 18,
      "text": "Ko ho‘o sio leva ki ha kaiha‘a pea mo felātani, Pea ke me‘a taha mo e kau fe‘auaki."
    },
    {
      "verse": 19,
      "text": "Kuo ke tukuange ho ngutu ke taka he kovi, Pea ko ho ‘elelo ‘oku ne fatu loi."
    },
    {
      "verse": 20,
      "text": "‘Oku ke nofo ni ‘o lau‘i ho tokoua ē, Pea ke ‘ai tūkia‘anga ki he tama ‘a ho‘o fa‘ē."
    },
    {
      "verse": 21,
      "text": "Ko e ngaahi me‘a pehē na‘a ke fai, pea u fakalongo pē, Na‘a ke lau ‘oku ou tatau mātē mo koe: Ka u valoki koe mu‘a, ‘O ‘ai hokohoko ke ke mātā."
    },
    {
      "verse": 22,
      "text": "‘a e kau fakangalo‘i ‘Otua, fakakaukau mu‘a ki he me‘a ni, Na‘a ku hae kimoutolu, ‘o ‘ikai ha taha ‘e haofaki:"
    },
    {
      "verse": 23,
      "text": "Ko ia ‘oku ne feilaulau ‘aki ‘a e fakafeta‘i, ‘Oku ne fai mo‘oni hoku fakalāngilangi‘i, Pea ‘oku ne tofa ‘a e hala ke u fakahā ki ai, ‘A e fakamo‘ui ‘a ‘Elohimi."
    }
  ],
  "timestamp": "2025-08-08T15:55:29.200499"
}