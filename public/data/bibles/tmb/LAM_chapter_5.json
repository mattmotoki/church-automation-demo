{
  "book": "LAM",
  "book_name": "Lamentations",
  "chapter": 5,
  "version_id": 1307,
  "url": "https://www.bible.com/bible/1307/LAM.5",
  "verses": [
    {
      "verse": 1,
      "text": "a SIHOVA, manatu ki he anga ‘o e me‘a kuo hoko kiate kimautolu Tokanga‘i pea vakai ‘a e manuki ‘oku fai mai."
    },
    {
      "verse": 2,
      "text": "Kuo tō homau tofi‘a ki ha ni‘ihi kehe, ‘A homau ngaahi fale ki ha kau muli."
    },
    {
      "verse": 3,
      "text": "‘Oku mau nofo paea, ta‘eha tamai; Ko ‘emau ngaahi fa‘ē ko e kau uitou tofu pē."
    },
    {
      "verse": 4,
      "text": "Ko e vai ‘omautolu ‘oku mau inu totongi pē; ‘Oku ‘omi totongi ‘a e fefie, ka ko ‘emau ‘akau."
    },
    {
      "verse": 5,
      "text": "‘Oku mei ala ki homau kia ‘a e kau tuli: Kuo mau ongosia, ‘oku ‘ikai ha‘amau mālōlō."
    },
    {
      "verse": 6,
      "text": "Kuo mau tukulolo ki ‘Isipite, ki ‘Āsilia; Koe‘uhi ke mau mākona ‘i he me‘akai."
    },
    {
      "verse": 7,
      "text": "Na‘e fai angahala ‘emau ngaahi kui, ‘oku ‘ikai te nau kei ‘i ai: Ko kimautolu eni ‘oku fua ‘enau ngaahi kovi."
    },
    {
      "verse": 8,
      "text": "‘Oku pule kiate kimautolu ‘eni tamaio‘eiki: ‘Oku ‘ikai ha taha ke hamusi mei honau nima."
    },
    {
      "verse": 9,
      "text": "Ko ‘emau me‘akai ‘oku ‘omi ‘aki ‘emau mo‘ui, Koe‘uhi ko e heletā ‘o e toafa."
    },
    {
      "verse": 10,
      "text": "Ko homau kili ‘oku ‘uli‘uli hangē ha ‘ōvani, Koe‘uhi ko e tauha‘a ‘o e honge."
    },
    {
      "verse": 11,
      "text": "Na‘a nau tohotoho finemātu‘a ‘i Saione, ‘Ani tāupo‘ou ‘i he ngaahi kolo ‘o Siuta."
    },
    {
      "verse": 12,
      "text": "Na‘a nau tautau hou‘eiki ‘aki honau nima, Ko e mata ‘o e mātu‘a na‘e ‘ikai ha‘anau ‘a‘apa ki ai."
    },
    {
      "verse": 13,
      "text": "Fua maka momosi ‘eni kau talavou, Pea ngaofe ‘ani tamaiki ‘i he fua fefie."
    },
    {
      "verse": 14,
      "text": "Kuo tuku ‘e he mātu‘a ‘enau ‘alu ki he matanikolo; ‘A e kau talavou ‘enau tā me‘alea."
    },
    {
      "verse": 15,
      "text": "Kuo tuku ‘a e fiefia ‘a homau loto; Kuo liliu ‘emau me‘e ko e tangilāulau."
    },
    {
      "verse": 16,
      "text": "Kuo tō ‘a e kalauni mei homau ‘ulu; ‘Oiauē kimautolu! he kuo mau angahala."
    },
    {
      "verse": 17,
      "text": "Koe‘uhi ko e me‘a ni kuo mahaki‘ia homau loto; Kuo fakapo‘uli homau mata koe‘uhi ko e ngaahi me‘a ko ia:"
    },
    {
      "verse": 18,
      "text": "Koe‘uhi ko Mo‘unga Saione, ‘a ia ‘oku lala; Ko e fanga fōkisi pē ‘oku ‘alu ai."
    },
    {
      "verse": 19,
      "text": "Ko koe, ‘e Sihova, ‘oku ke ‘afio ‘o ta‘engata; Ko ho taloni ‘oku laui to‘utangata."
    },
    {
      "verse": 20,
      "text": "Ko e hā ‘oku ke fakangalo ai kimautolu ‘o ta‘engata? ‘Oku ke li‘aki kimautolu ‘o taimi fuoloa?"
    },
    {
      "verse": 21,
      "text": "‘E Sihova, fakafoki mai kimautolu ai ki he ‘Afiona, pea te mau foki ai; Fakafo‘ou homau taimi ke hangē ko e taimi mu‘a."
    },
    {
      "verse": 22,
      "text": "Ka na‘a kuo ke mātu‘aki li‘aki kimautolu, Na‘a kuo lahi ‘aupito ho‘o tuputāmaki mai."
    }
  ],
  "timestamp": "2025-08-08T15:56:19.025883"
}