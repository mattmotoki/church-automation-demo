{
  "book": "JOB",
  "book_name": "Job",
  "chapter": 9,
  "version_id": 1307,
  "url": "https://www.bible.com/bible/1307/JOB.9",
  "verses": [
    {
      "verse": 1,
      "text": "PEA tali ‘a Siope, ‘o ne pehē,"
    },
    {
      "verse": 2,
      "text": "Seuke, ‘oku ou ‘ilo ‘oku pehē; Kae tonuhia fēfē ha tangata me‘a vaivai ‘i he fai mo ‘Ela?"
    },
    {
      "verse": 3,
      "text": "Kapau ‘oku ne loto ke fai mo e ‘Afio, ‘E ‘ikai te ne matali ha taha ‘i he afe‘i fehu‘i."
    },
    {
      "verse": 4,
      "text": "‘A e Finangalo poto na, mo Ivi kaukaua, Ko hai kuo ne faka‘uketau kiate ia ‘o tu‘umālie?"
    },
    {
      "verse": 5,
      "text": "‘A e ‘Afio ‘oku ne hiki mo‘unga ta‘e te nau ‘ilo ki ai, ‘Ene fulihi kinautolu ‘i he‘ene houhau."
    },
    {
      "verse": 6,
      "text": "‘A e ‘Afio ‘oku ne lulu ‘a māmani, ‘o ue‘i mei hono feitu‘u, Pea fengatāliaki ai hono ngaahi pou."
    },
    {
      "verse": 7,
      "text": "‘A e ‘Afio ‘oku ne fai ‘ene fekau ki he la‘ā, Pea tuku ai ‘ene hopo; ‘Oku ne sila‘i ‘a e ngaahi fetu‘u, ‘o tāpuni."
    },
    {
      "verse": 8,
      "text": "‘Ene folahi toko taha pē ‘a e ngaahi langi, Mo hā‘elea ‘a e ngaahi mā‘olunga ‘o e tahi ‘ea."
    },
    {
      "verse": 9,
      "text": "‘A e ‘Afio na‘a ne ngaohi ‘a e Pea, ‘a ‘Olioni, pea mo Mataliki, Mo e ngaahi pupunga ‘o e feitu‘u tonga."
    },
    {
      "verse": 10,
      "text": "‘A e ‘Afio ‘oku ne fai me‘a lalahi mo ta‘emahakulea; Moni me‘a fakaofo mo ta‘efa‘alaua."
    },
    {
      "verse": 11,
      "text": "Vakai, ‘oku ne hala tutu‘u mai, Ka ‘oku ‘ikai te u sio ki ai; ‘Oku ne moulu ‘i hoku tafa‘aki, Ka ‘oku ‘ikai te u ma‘iloa."
    },
    {
      "verse": 12,
      "text": "Vakai, ‘oku ne ala ke fa‘ao: ko hai te ne ta‘ofi mai? Ko hai te ne malea ki He‘ene ‘Afio, “Ko e hā tū ia ‘oku ke fai?”"
    },
    {
      "verse": 13,
      "text": "Ko ‘Elohā, ka ‘ikai ta‘ofi ‘e ia hono houhau; Na‘a mo e kau tokoni ‘a Lēhapi ‘oku mapelu ko e ‘ikai matu‘uaki."
    },
    {
      "verse": 14,
      "text": "Pea fēfē ai ha‘aku fakatau folofola ki ai ‘e au, ‘O fili lea ke fai ki He‘ene ‘Afio?"
    },
    {
      "verse": 15,
      "text": "He neongo ‘eku tonuhia, tala‘ehai te u lava ke fakamatala; Ko e me‘a pē ke u hū tōtōaki kiate ia kuo ma hopo mo au."
    },
    {
      "verse": 16,
      "text": "Ka ne u tangi kiate ia, ‘o ne tali au; ‘E ‘ikai te u tui te ne ongo‘i ‘eku lea."
    },
    {
      "verse": 17,
      "text": "He ‘oku ne laiki au ‘aki ha afā, Mo fakalahi lavea tu‘unga‘a."
    },
    {
      "verse": 18,
      "text": "‘Oku ‘ikai te ne tuku ke u mānava hake, Ka kuo ne fakafonu me‘a kona au."
    },
    {
      "verse": 19,
      "text": "“Kapau ko e fe‘auhi mālohi, KO AU eni! Kapau ko e fe‘auhi tonuhia, ko hai te ne faka‘ilo AU?”"
    },
    {
      "verse": 20,
      "text": "Kapau te u pehē, ‘Oku ou tonuhia, ‘E fakahalaia au ‘e hoku ngutu ‘o‘oku: Kapau te u pehē, ko e haohaoa kita, Te ne tala ko e mamio au."
    },
    {
      "verse": 21,
      "text": "Kuo u haohaoa–hei‘ilo ki hoku laumālie. ‘Oku ou fehi‘a ki he‘eku mo‘ui–"
    },
    {
      "verse": 22,
      "text": "‘Oku tatau ai pē–ko ia te u lea. Ko e haohaoa mo e angahala ‘oku Ne faka‘auha tatau pē!"
    },
    {
      "verse": 23,
      "text": "Ka tā atu fakafokifā pē ‘e he mala, ‘Oku Ne kata ‘i he ‘au ‘a e ta‘ehalaia."
    },
    {
      "verse": 24,
      "text": "Ko e fonua ē kuo ne tuku ki he nima ‘o e angahala: Ko e mata ‘o hono kau pule ‘oku Ne fakapūlou. Kapau ‘oku ‘ikai ko Ia, Pea tū ko hai nai?"
    },
    {
      "verse": 25,
      "text": "Ko hoku ngaahi ‘aho foki ‘oku vave ange ‘i ha talafekau lele: ‘Oku nau puna atu te‘eki ke nau ‘ilo ha lelei."
    },
    {
      "verse": 26,
      "text": "‘Oku nau sīfā atu hangē ni vaka pepailo: Hangē ko e lofa ‘a e ‘īkale ki he‘ene kai."
    },
    {
      "verse": 27,
      "text": "Kapau te u pehē, Te u tata‘o ‘eku lāunga, Te u tuku ‘eku mapelu, ‘o u hanga hake:"
    },
    {
      "verse": 28,
      "text": "‘Oku ou teki ki he‘eku ‘ū mamahi, ‘Oku ou ‘ilo ‘e ‘ikai te ke lau au ‘oku ou ‘atā."
    },
    {
      "verse": 29,
      "text": "Kuo pau ke fakahalaia au: Koe‘uma‘ā ai ‘eku fakaongosia noa?"
    },
    {
      "verse": 30,
      "text": "Ka ne u kaukau vai sinou, ‘O fanofano ‘aki ‘a e sota;"
    },
    {
      "verse": 31,
      "text": "Ka te ke fakauku au ki he tokanga pela, Pea na‘a mo hoku ‘ū kofu ‘e fakalili‘a kiate au."
    },
    {
      "verse": 32,
      "text": "He tala‘ehai ko e tangata ia hangē ko au Ke u fai ki ai ha tali, ‘O ma ō fakataha ki he fakamāu‘anga."
    },
    {
      "verse": 33,
      "text": "Tala‘ehai ‘oku ‘i ai ha taha ke tu‘u ‘i homa vaha‘a; Ha taha te ne puke kimaua ‘osi pē,"
    },
    {
      "verse": 34,
      "text": "‘O ta‘ofi ‘Ene tā meiate au, Ke ‘oua na‘a ku tāfu‘ua ‘i hono ngeia:"
    },
    {
      "verse": 35,
      "text": "Te u toki lea, ‘o ‘ikai te u manavahē kiate ia; He tala‘ehai ‘oku ou sio pehē kiate au."
    }
  ],
  "timestamp": "2025-08-08T15:55:15.205273"
}