{
  "book": "PSA",
  "book_name": "Psalms",
  "chapter": 95,
  "version_id": 1307,
  "url": "https://www.bible.com/bible/1307/PSA.95",
  "verses": [
    {
      "verse": 1,
      "text": "HA‘u ke tau hiva fiefia kia Sihova: Ke tau mavava ki hotau makatu‘u fakamo‘ui‘anga."
    },
    {
      "verse": 2,
      "text": "Tau ‘a‘ahi kiate ia mo e fakamālō, Tau fa‘u hiva saame ki he‘ene ‘Afio."
    },
    {
      "verse": 3,
      "text": "He ko e ‘Otua lahi ‘a Sihova, ‘Io, ko e Tu‘i fakaleveleva ‘o e ngaahi ‘otua kotoa."
    },
    {
      "verse": 4,
      "text": "‘A ‘ene ‘Afio ‘oku ne fa‘iteliha ki Lolofonua; Pea ‘oku ‘o‘ona mo e ngaahi tumutumu‘i mo‘unga."
    },
    {
      "verse": 5,
      "text": "‘A ‘ene ‘Afio ‘oku ‘o‘ona ‘a e tahi, he ne ne ngaohi ia; Pea ko e moana ko e ngāue ‘a hono ongo nima."
    },
    {
      "verse": 6,
      "text": "Tau ō ke tau hū mo punou; tau tū‘ulutui ‘i he ‘ao ‘o Sihova ne ne ngaohi kitautolu:"
    },
    {
      "verse": 7,
      "text": "He ko hotau ‘Otua ia, Pea ko kitautolu ko e kakai ‘oku ne fafanga, mo e sipi ‘oku ne tauhia. Ko e ‘aho ni pē taumaiā ke mou fakaongo ki hono le‘o!"
    },
    {
      "verse": 8,
      "text": "‘Oua na‘a fakafefeka homou loto, ‘O hangē ko ia ne fai ‘i Mēlipa, ‘O tatau mo e ‘aho ‘o Masa (‘Ahi‘ahi) ‘i he toafa:"
    },
    {
      "verse": 9,
      "text": "‘A ia na‘e ‘ahi‘ahi‘i ai au ‘e ho‘omou ngaahi kui, He‘enau ala‘aki mai, ‘Osi kuo nau sio ki he ngaahi me‘a na‘a ku fai."
    },
    {
      "verse": 10,
      "text": "Ko e fāngofulu‘i ta‘u na‘a ku fakalili‘a ki ha to‘utangata kotoa, ‘o u pehē, “Ko e kakai kimoutolu ‘oku loto hehē, Pea kuo ‘ikai te nau a‘usia ‘a e ‘ilo‘i hoku ngaahi ‘alunga.”"
    },
    {
      "verse": 11,
      "text": "‘A ē ne u fuakava ai he‘eku ‘ita, Ko au ē ha‘anau hū ki hoku mālōlō‘anga."
    }
  ],
  "timestamp": "2025-08-08T15:55:36.084808"
}