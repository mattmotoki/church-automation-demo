{
  "book": "ISA",
  "book_name": "Isaiah",
  "chapter": 24,
  "version_id": 1307,
  "url": "https://www.bible.com/bible/1307/ISA.24",
  "verses": [
    {
      "verse": 1,
      "text": "VAKAI, ‘oku fakange‘esi ‘a māmani ‘e Sihova, mo fakalala; pea ‘oku ne fakakovi‘i hono funga, mo veteki ‘a e nofo ai."
    },
    {
      "verse": 2,
      "text": "Pea ‘e tatau ‘a e kakai mo e taula‘eiki; tatau ‘a e tamaio‘eiki mo hono ‘Eiki; tatau ‘a e kaunanga mo e ma‘itaki; tatau ‘a e fakatau atu mo e fakatau mai; tatau ‘a e tali nō mo e tangata ‘oku mo‘ua kiate ia; tatau ‘a e ‘eke toloi mo ia ‘oku ‘ange toloi ki ai."
    },
    {
      "verse": 3,
      "text": "‘E mātu‘aki fakange‘esi ‘a māmani, pea ‘e mātu‘aki vete: he ko Sihova ia kuo fai ‘a e folofola ni."
    },
    {
      "verse": 4,
      "text": "‘Oku mapelu, ‘oku mae ‘a e fonua; ‘oku faka‘au‘ausino, ‘oku mae ‘a e maama nofo‘anga; ‘oku faka‘au‘ausino ‘a ha‘a mā‘olunga ‘o e fonua."
    },
    {
      "verse": 5,
      "text": "Pea kuo maumau ‘a e anga totonu ‘o māmani ‘i he ngāue ‘a e kakai ‘oku nofo ai; he kuo nau laka kehe mo e ngaahi lao, kuo nau liliu ‘a e tu‘utu‘uni, kuo nau maumau‘i ‘a e fuakava ta‘engata."
    },
    {
      "verse": 6,
      "text": "Ko hono ō ia kuo keina ‘a māmani ‘e he mala, pea ko e nofo ai ‘oku lau ko e halaia: ko hono ō ia ‘oku velehia ‘a e kau nofo māmani, pea ‘oku toe toko si‘i ha kakai vaivai."
    },
    {
      "verse": 7,
      "text": "‘Oku tangi ‘a e huhu‘a ‘o e kālepi, ‘oku faka‘a‘au ke mate ‘a e vaine, ‘oku māpuhoi kotoa ‘a e fa‘ahinga katakata;"
    },
    {
      "verse": 8,
      "text": "kuo tuku ‘a e longoa‘a fiefia ‘a e nafa fāngongo, kuo ngata ‘a e mavava ‘a e fa‘ahinga tome‘e, kuo tuku ‘a e longoa‘a fiefia ‘a e ha‘ape."
    },
    {
      "verse": 9,
      "text": "‘Oku ‘ikai kei fai ‘a e inu uaine mo e hiva; ‘oku ifo tamala ‘a e kava mālohi kiate kinautolu ‘oku inu ia."
    },
    {
      "verse": 10,
      "text": "Kuo holo ‘a Kolo Maveuveu; kuo songo ‘a e fale kotoa, ‘o ‘ikai lava ha taha ke hū."
    },
    {
      "verse": 11,
      "text": "‘Oku fai ha tangi ‘i he tuku‘uta koe‘uhi ko e uaine; kuo tō ‘a e la‘ā ‘o e fiefia kotoa, kuo fakaeve ‘a e mavava ‘o e fonua."
    },
    {
      "verse": 12,
      "text": "Ko e me‘a ‘o e kolo ‘oku toe ko e koto lusa, pea ko e matanikolo na‘e laiki ke lailai."
    },
    {
      "verse": 13,
      "text": "Seuke, ko e me‘a ‘e hoko ‘i māmani ‘i he lotolotonga ‘o e ngaahi kakai, ‘e hangē ko e lulu ‘o e ‘ōlive, hangē ko e fakaeve ‘oka ‘osi ‘a e utu kālepi."
    },
    {
      "verse": 14,
      "text": "Ko e fa‘ahinga ko ia te nau ‘ai atu honau le‘o ‘o mavava; ‘oku nau tuē mei tahi ‘i he fotu ‘a Sihova."
    },
    {
      "verse": 15,
      "text": "Ko ia, mou fakalāngilangi‘i ‘a Sihova ‘i he ngaahi fonua ‘o hahake, fakahīkihiki‘i ‘i he ngaahi motu ‘o e tahi ‘a e huafa ‘o Sihova ko e ‘Otua ‘o ‘Isileli."
    },
    {
      "verse": 16,
      "text": "Mei he taupotu ‘o māmani ‘oku ongo mai ‘ani hiva, “Kolōlia ki he Fai totonu!” Ka na‘a ku pehē ‘e au, Hoto fakapō! hoto fakapō! ‘oiauē kita! Kuo kaiha‘a ‘a e kau kaiha‘a; ‘io, kuo fai ha fu‘u kaiha‘a ‘e he kau kaiha‘a."
    },
    {
      "verse": 17,
      "text": "‘Oku tu‘unuku kiate koe, si‘i nofo māmani, ‘a e fakalilifu, mo e luo, mo e hele."
    },
    {
      "verse": 18,
      "text": "Pea ‘e hoko ‘o pehē, ko ia ‘oku hola mei he pavake mai ‘o e fakalilifu, ‘e tō ia ki he luo; pea ko ia ‘oku lava hake mei he luo, ‘e ma‘u puke ‘e he hele. He kuo tangaki ‘a e ngaahi kātupa ‘i taukakapa, pea ‘oku ngaueue ‘a e ngaahi tu‘unga ‘o māmani."
    },
    {
      "verse": 19,
      "text": "Foa ‘a māmani ‘o fu‘u mafoa, pā ‘a māmani ‘o mapakipaki, luelue ‘a māmani ‘o fu‘u ngalulu."
    },
    {
      "verse": 20,
      "text": "Fu‘u tāsipesipa ‘a māmani ‘o hangē ko e tangata konā, ‘o fākalue hangē ha mohenga tautau; pea ‘e falala mamafa ki ai ‘ene angahala, pea te ne tō, ‘o ‘ikai toe tu‘u."
    },
    {
      "verse": 21,
      "text": "Pea ‘i he taimi ko ia ‘e fai ha ‘a‘ahi ‘e Sihova ki he hōsitē ‘o taukakapa ‘i taukakapa, pea ki he ngaahi tu‘i ‘o e kelekele ‘i he funga kelekele."
    },
    {
      "verse": 22,
      "text": "Pea ‘oku tāpuni kinautolu hangē ko e tāpuni ha pōpula ‘i he pilīsone; pea ‘oku songo ke masongo; pea hili ha taimi lahi pea fai ha ‘a‘ahi ki ai."
    },
    {
      "verse": 23,
      "text": "Toki kula ‘a e māhina, pea tea ‘a e la‘ā; he kuo tu‘i ‘a Sihova Sāpaoti ‘i Mo‘unga Saione, pea ‘i Selusalema, pea fe‘ao mo ‘ene mātu‘a ha fu‘u lāngilangi."
    }
  ],
  "timestamp": "2025-08-08T15:56:01.137011"
}