{
  "book": "PHP",
  "book_name": "Philippians",
  "chapter": 2,
  "version_id": 1307,
  "url": "https://www.bible.com/bible/1307/PHP.2",
  "verses": [
    {
      "verse": 1,
      "text": "KO IA, kapau ‘oku ‘i ai hamou akonaki ‘ia Kalaisi, kapau ‘oku ‘i ai ha‘amou fiemālie mei he ‘ofa, kapau ‘oku ‘i ai ha‘amou feohi ‘i he Laumālie, kapau ‘oku ngaue homou fatu ‘i he ‘ofa, pea ai ha‘amou fai meesi,"
    },
    {
      "verse": 2,
      "text": "‘ē, mou fakakakato ‘eku fiefia, ‘i ho‘omou loto taha: ke taha ho‘omou ofa, pea mou uouangataha, pea hu‘ufataha ho‘omou feinga:"
    },
    {
      "verse": 3,
      "text": "‘o ‘oua ‘e feinga ki ha me‘a ko e fakafekāke‘i, pe ko e fie ongoongoa; ka ‘i ho‘omou loto ta‘ehiki mou takitaha lau ‘oku lelei hake ‘a hono kāinga ‘iate ia:"
    },
    {
      "verse": 4,
      "text": "pea ‘oua na‘a takitaha tokanga ki he‘ene me‘a ‘a‘ana pē, ka ki he me‘a ‘a e kakai kehe foki."
    },
    {
      "verse": 5,
      "text": "‘Io, ke ‘iate kimoutolu ‘a e loto pehē, ‘a ia na‘e ‘ia Kalaisi Sīsū foki."
    },
    {
      "verse": 6,
      "text": "‘A ia, neongo ‘ene ‘afio ‘i he anga ‘o e ‘Otua, ka na‘e ‘ikai te ne lau ‘ene tatau mo e ‘Otua ko e me‘a ke ha‘aki puke ki ai:"
    },
    {
      "verse": 7,
      "text": "kaekehe na‘a ne fakamasivesiva‘i ‘e ia ia, he‘ene to‘o ‘a e anga ‘o e tamaio‘eiki, mo ‘ene hoko ‘i he tatau ‘o e tangata:"
    },
    {
      "verse": 8,
      "text": "pea ‘i he ‘iloange na‘e hā ‘iate ia ‘a e tō‘onga ‘a e tangata, na‘a ne fakamo‘ulaloa‘i ia, he‘ene hoko ko e fai talangofua ‘o a‘u ki he‘ene mate, ka ko e mate ‘i he kolosi."
    },
    {
      "verse": 9,
      "text": "Ko hono ō pē ia foki na‘e mātu‘aki hākeaki‘i ai ia ‘e he ‘Otua, mo ne foaki kiate ia ha hingoa ‘oku mā‘olunga ‘i he hingoa kotoa pē:"
    },
    {
      "verse": 10,
      "text": "koe‘uhi ke ‘ilonga ha tui ‘i Langi mo Māmani mo Lolofonua pea peluki ‘i he huafa ‘o Sīsū;"
    },
    {
      "verse": 11,
      "text": "pea ‘ilonga hā ‘elelo, pea fakamo‘oni KO E ‘EIKI ‘A SĪSŪ KALAISI–mo‘o fakalāngilangi‘i ‘a e ‘Otua ko e TAMAI."
    },
    {
      "verse": 12,
      "text": "Pea ko eni, si‘oku ‘ofa‘anga, kuo mou fai talangofua ai pē, ko ia ‘oua te mou ngāue ‘o hangē ko ha me‘a ia ke fai ‘i hoku ‘ao pē, ka ke fakautuutu ‘aupito ‘i he‘eku mama‘o ni ho‘omou ngāue ke lava‘i homou fakamo‘ui ‘omoutolu, ‘o fai ‘apasia pē mo tailiili:"
    },
    {
      "verse": 13,
      "text": "he ko e ‘Otua ia ‘oku ngāue ‘iate kimoutolu ke fakatupu ‘a e fie fai mo e mafai fakatou‘osi, koe‘uhi pē ko ‘ene tokanga ‘ofa mai."
    },
    {
      "verse": 14,
      "text": "Mou fai ‘a e me‘a kotoa pē ‘o ta‘eha lāunga pe ha fakakikihi:"
    },
    {
      "verse": 15,
      "text": "koe‘uhi ke mou haohaoa mo ‘ata‘atā mei he kovi, ko e fānau ‘a e ‘Otua ‘oku ta‘emele ‘i he lotolotonga ‘o e to‘utangata anga pikopiko mo heke; ‘a ia ‘oku mou ulo ‘i honau ha‘oha‘onga ko e ngaahi māma‘anga ‘i māmani,"
    },
    {
      "verse": 16,
      "text": "ho‘omou takiloa atu ‘a e folofola ‘o e mo‘ui: koe‘uhi ke ai ha me‘a ke u pōlepole ai ‘i he ‘Aho ‘o Kalaisi, ko e ‘ikai iku noa ‘eku lele na‘e fai, pe iku noa ‘eku fakaongosia."
    },
    {
      "verse": 17,
      "text": "‘Io, pea neongo ‘e lilingi hoku toto ko e kava ‘o e feilaulau ko ho‘omou lotu, mo hono hapai, fiefia pē au, ‘o u fakamālie kimoutolu kotoa pē:"
    },
    {
      "verse": 18,
      "text": "pea ke mou fiefia foki ‘i he me‘a ko ia, pea fakamālie kiate au."
    },
    {
      "verse": 19,
      "text": "Ka ‘oku ou ‘amanaki pē ‘i he ‘Eiki ko Sīsū, ‘e toe si‘i pea u fekau atu ‘a Tīmote, koe‘uhi ke u fiemālie ‘e au foki ‘i ha‘aku ‘ilo ki ho‘omou ngaahi me‘a."
    },
    {
      "verse": 20,
      "text": "He ‘oku ‘ikai te u ma‘u mo ha taha ‘oku loto tatau mo au; ha taha te ne lotomo‘ua mo‘oni ki ho‘omou ngaahi me‘a:"
    },
    {
      "verse": 21,
      "text": "he ko kinautolu ni kotoa pē ‘oku nau kumi ‘enau me‘a ‘anautolu, ‘o ‘ikai ko e me‘a ‘a Sīsū Kalaisi."
    },
    {
      "verse": 22,
      "text": "Ka ‘oku mou ‘ilo ia ko e mo‘onia, he‘ene nofo kiate au, ‘o hangē ko e foha mo e tamai, ‘o ngāue mo au ki he Kōsipeli."
    },
    {
      "verse": 23,
      "text": "‘Io, ko e toko taha ko ia ‘oku ou ‘amanaki fekau atu, ‘oka u ka ‘ilo leva pe ‘e fēfē ‘a e ngaahi me‘a ‘oku kau kiate au."
    },
    {
      "verse": 24,
      "text": "Ka ‘oku te falala ki he ‘Eiki, ‘e toe si‘i pea u ‘alu atu mo au foki."
    },
    {
      "verse": 25,
      "text": "Ka kuo u fakakaukau ‘e lelei mu‘a ke fekau atu ‘a ‘Epafalotaito, ko e kaungā lotu, mo kaungā ngaue, mo kaungā tau ‘o‘oku, ka ko ho‘omou talafekau mo homou nima ‘i he tokoni ki he‘eku masiva."
    },
    {
      "verse": 26,
      "text": "He na‘a ne nofo holi pē kiate kimoutolu, mo hoha‘a lahi, koe‘uhi kuo mou fanongo ‘oku ne mahaki."
    },
    {
      "verse": 27,
      "text": "Pea ‘oku mo‘oni na‘a ne mahaki‘ia, ‘o tei pekia; ka na‘e ‘alo‘ofa ‘a e ‘Otua kiate ia; ‘io, ‘o ‘ikai kiate ia pē, ka kiate au foki, na‘a kanoni mamahi ‘eku mamahi."
    },
    {
      "verse": 28,
      "text": "Ko ia na‘e ‘āsili to‘oto‘o ai ‘eku tuku atu ia, koe‘uhi ke mou mamata kiate ia ‘o toe fiefia, pea si‘isi‘i ai mo ‘eku hoha‘a."
    },
    {
      "verse": 29,
      "text": "Ko ia, mou tali lelei ia ‘i he ‘Eiki mo e fu‘u fiefia, pea mou mahu‘inga‘ia ‘i he kakai pehē:"
    },
    {
      "verse": 30,
      "text": "he ko e me‘a ‘i he ngāue ‘a e ‘Eiki na‘a ne ofi ki he mate; he na‘a ne va‘inga‘aki ‘ene mo‘ui koe‘uhi ke ne fai ‘a e me‘a na‘e toe, pea haohaoa ho‘omou tokoni kiate au."
    }
  ],
  "timestamp": "2025-08-08T15:57:39.735701"
}