{
  "book": "ACT",
  "book_name": "Acts",
  "chapter": 8,
  "version_id": 1307,
  "url": "https://www.bible.com/bible/1307/ACT.8",
  "verses": [
    {
      "verse": 1,
      "text": "PEA ko Saula, ne ne fakava‘eva‘e hono fakapoongi. Pea ko e ‘aho ko ia na‘e hoko ai ha fu‘u fakatanga ki he siasi na‘e ‘i Selusalema; pea na‘e movetevete kotoa pē ki he ngaahi feitu‘u ‘o Siutea mo Samēlia: ko e kau ‘Aposetolo pē na‘e ‘ikai."
    },
    {
      "verse": 2,
      "text": "Pea na‘e fai ‘a e putu ‘o Sitīveni ‘e ha tu‘unga mātu‘a lotu mo‘oni, pea nau fai ‘iate ia ha fu‘u tangi fetuki."
    },
    {
      "verse": 3,
      "text": "Pea ko Saula, na‘a ne have‘i ‘a e siasi, he‘ene fehūfaki ‘i he ngaahi tu‘u fale, mo ne fetoho ‘a e tangata mo e fefine fakatou‘osi, ‘o fakahū ki he pilīsone."
    },
    {
      "verse": 4,
      "text": "Pea ko kinautolu na‘e vetekina na‘a nau ‘alu atu pē mo malanga‘aki ‘a e folofola."
    },
    {
      "verse": 5,
      "text": "Pea ‘alu hifo ‘a Filipe ki ha kolo ‘o Samēlia, ‘o ne malanga‘aki ‘a Kalaisi kiate kinautolu."
    },
    {
      "verse": 6,
      "text": "Pea na‘e tokanga taha ‘a e kakai ki he ngaahi fakamatala ‘a Filipe, ko ‘enau fanongo mo mamata ki he ngaahi mana na‘a ne fai."
    },
    {
      "verse": 7,
      "text": "He ko e tokolahi na‘e fa‘ahikehea ne nau ha‘u kitu‘a mo e fu‘u kaila; pea na‘e fakamo‘ui mo e tokolahi na‘e mamatea mo heke."
    },
    {
      "verse": 8,
      "text": "Pea na‘e hoko ki he kolo ko ia ha fu‘u fiefia."
    },
    {
      "verse": 9,
      "text": "Pea na‘e ai ha tangata, tokua, na‘e hingoa ko Saimone, na‘e nofo mu‘a ‘i he kolo, ‘o fai ‘ene ngāue maki; pea na‘e to‘oa ai ‘a e loto ‘o e kakai Samēlia, he‘ene pehē ko e toko taha ia ‘oku kehe."
    },
    {
      "verse": 10,
      "text": "Pea nau tokanga kotoa pē kiate ia ‘a e iiki mo e lalahi, ‘o nau pehē, Ko e toko taha ‘eni ko e fo‘i ivi ko ia ‘o e ‘Otua ‘oku ui ko e tu‘ukimu‘a."
    },
    {
      "verse": 11,
      "text": "Pea na‘a nau tokanga kiate ia, koe‘uhi kuo fuoloa ‘enau to‘oa ‘i he‘ene ngaahi ngāue maki."
    },
    {
      "verse": 12,
      "text": "Ka ‘i he‘enau tui kia Filipe, he‘ene malanga‘aki ‘a e Pule‘anga ‘o e ‘Otua, mo e Huafa ‘o Sīsū Kalaisi, na‘a nau papitaiso, ‘a e kau tangata mo e kau fefine foki."
    },
    {
      "verse": 13,
      "text": "Pea na‘a mo Saimone na‘e tui mo ia: pea hili hono papitaiso na‘a ne ma‘unganofo kia Filipe, pea ‘i he‘ene mamata ki he ngaahi mana, mo e ngaahi fu‘u ngāue fakaofo na‘e fai, na‘e to‘oa hono loto."
    },
    {
      "verse": 14,
      "text": "Pea ‘i he fanongo ‘a e kau ‘Aposetolo mei Selusalema, Tokua kuo tali ‘e Samēlia ‘a e folofola ‘a e ‘Otua, na‘a nau fekau atu kiate kinautolu ‘a Pita mo Sione."
    },
    {
      "verse": 15,
      "text": "Pea ‘i he‘ena a‘u hifo, na‘a na hūfia kinautolu ke nau ma‘u ‘a e Laumālie Mā‘oni‘oni:"
    },
    {
      "verse": 16,
      "text": "he kuo te‘eki si‘i hifo ia ki hanau toko taha, ka na‘a nau ngata pē ‘i he papitaiso ki he huafa ‘o e ‘Eiki ko Sīsū."
    },
    {
      "verse": 17,
      "text": "Pea na toki hilifaki hona nima kiate kinautolu, pea nau ma‘u ‘a e Laumālie Mā‘oni‘oni."
    },
    {
      "verse": 18,
      "text": "Pea ‘i he vakai ‘e Saimone ‘oku foekina ‘a e Laumālie ‘i he hilifaki ‘o e nima ‘o e ongo ‘Aposetolo, na‘a ne humu‘i atu ha pa‘anga kiate kinaua,"
    },
    {
      "verse": 19,
      "text": "‘o ne pehē, Tuku mai kiate au foki ‘a e mafai ko ia; koe‘uhi ke ‘ilonga ha taha te u hilifaki nima ki ai, pea ne ma‘u ‘a e Laumālie Mā‘oni‘oni."
    },
    {
      "verse": 20,
      "text": "Pea pehē ‘e Pita kiate ia, Ke ‘alu mo koe ho‘o pa‘anga ki mala; koe‘uhi ko ho‘o fakakaukau ke fakatau ‘a e me‘a‘ofa ‘a e ‘Otua ‘aki ha pa‘anga."
    },
    {
      "verse": 21,
      "text": "‘Oku ‘ikai hao ‘inasi, ‘uma‘ā hao kaunga ‘i he me‘a ni: he ‘oku ‘ikai totonu ho loto ‘i ho‘o fakafeangai ki he ‘Otua."
    },
    {
      "verse": 22,
      "text": "Ko ia, ke ke fei mo liliu mei ho‘o angakovi ko eni, pea hū ki he ‘Eiki; hei‘ilo ‘e fakamolemole ‘a e fakakaukau ‘a ho loto:"
    },
    {
      "verse": 23,
      "text": "he ‘oku ou vakai ‘oku ke kei mo‘ua ‘i he kona ‘o e ‘ahu, mo e ha‘i ‘o e angahala."
    },
    {
      "verse": 24,
      "text": "Pea tali ‘e Saimone ‘o ne pehē, Mo hūfia au ki he ‘Eiki, ke ‘oua na‘a hoko kiate au ha taha ‘o e ngaahi me‘a kuo mo me‘a ki ai."
    },
    {
      "verse": 25,
      "text": "Pea ko kinaua, hili ‘ena fakapapau mo malanga‘aki ‘a e folofola ‘a e ‘Eiki, na‘a na foki ki Selusalema; pea na‘e ai mo e ngaahi vilisi ni‘ihi ‘o e kau Samēlia na‘a na malanga‘aki ai ‘a e Kōsipeli."
    },
    {
      "verse": 26,
      "text": "Pea me‘a kia Filipe ha ‘āngelo ‘a e ‘Eiki, ‘o pehē, Tu‘u, ‘o ‘alu ki he potu tonga, ki he hala ‘oku ‘alu hifo mei Selusalema ki Kesa; ko e hala ia ‘oku ‘alu ‘i he lala."
    },
    {
      "verse": 27,
      "text": "Pea ne tu‘u ‘o ‘alu. Pea tā na‘e ai ha matāpule ‘Itiopea, ko e ‘iunoke, ko e minisitā ‘a Kanetake ko e kuini ‘o e kakai ‘Itiopea, pea ‘a‘ana ‘a e tauhi ‘o ‘ene koloa kotoa; kuo ‘alu hake ia ki Selusalema ke fai ‘ene lotu."
    },
    {
      "verse": 28,
      "text": "Pea fe‘unga mo ia ‘oku ne foki, pea ‘oku ne nofo ‘i he‘ene sāliote ‘o lau ‘a e tohi ‘a e palōfita ko ‘Aisea."
    },
    {
      "verse": 29,
      "text": "Pea folofola ‘a e Laumālie kia Filipe, ‘Unu‘unu atu, ‘o ō mo e sāliote ko ia."
    },
    {
      "verse": 30,
      "text": "Pea ‘i he lele atu ‘a Filipe, na‘a ne fanongo tā ‘oku ne lau ‘a e tohi ‘a e palōfita ko ‘Aisea, pea ne pehē, Mālō, ka ‘oku ke ‘ilo ‘a e ‘uhinga ‘o e me‘a ‘oku ke lau?"
    },
    {
      "verse": 31,
      "text": "Pea me‘a mai ia, ‘O u ‘ilo fēfē, ta‘eha taha kē ne fakahinohino au? Pea ne kole kia Filipe ke ne heka mai ke na nonofo."
    },
    {
      "verse": 32,
      "text": "Pea ko e potu tohi na‘a ne lau ko eni, Na‘e taki ia ‘o hangē ko hā sipi kē tāmate‘i; pea hangē ko e longo ‘a ha lami ‘i hono ngaohi ‘e he tangata ‘oku ne kosi, na‘e pehē tofu pē ‘ene ta‘ematangaki hono fofonga."
    },
    {
      "verse": 33,
      "text": "‘I he‘ene mo‘ulaloa na‘e fakamālohia hono fakamaau; pea ‘e mafakamatala ‘e hai hono to‘utangata? he na‘e ‘ave fakamālohi ‘ene mo‘ui mei māmani."
    },
    {
      "verse": 34,
      "text": "Pea lea ange ‘a e ‘iunoke kia Filipe, ‘o ne pehē, Fakamolemole, ka ke tala mai, pe ko e lea ‘eni ‘a e palōfita kia hai? kiate ia pē, pe ki ha taha kehe?"
    },
    {
      "verse": 35,
      "text": "Pea hanga ‘a Filipe ‘o lea, ‘o kamata mei he potu tohi ko ia ‘ene malanga‘aki ‘a Sīsū kiate ia."
    },
    {
      "verse": 36,
      "text": "Pea ‘i he‘ena fononga ‘i he hala, na‘a na a‘u ki ha vai: pea pehē ‘e he ‘iunoke, ‘Ē, ko e vai ‘eni; ‘oku ai ha me‘a ‘oku ta‘ofi ki haku papitaiso?"
    },
    {
      "verse": 37,
      "text": "Pea tali ‘e Filipe, Kapau ‘oku ke tui ‘aki ‘a e kotoa ho loto, te ke lava. Pea ne tali ‘o pehē, ‘Oku ou tui ko Sīsū Kalaisi ko e ‘Alo ‘o e ‘Otua."
    },
    {
      "verse": 38,
      "text": "Pea ne fekau ke tu‘u ‘a e sāliote: pea na ō hifo kinaua ki he vai, ‘a Filipe mo e ‘iunoke fakatou‘osi, pea ne papitaiso ia."
    },
    {
      "verse": 39,
      "text": "Pea ‘i he‘ena ō hake mei he vai, na‘e punakaki ‘a Filipe ‘e he Laumālie ‘o e ‘Eiki, pea na‘e ‘ikai ke toe sio kiate ia ‘e he ‘iunoke: he na‘a ne fai atu ‘ene fononga kuo fiefia hono loto."
    },
    {
      "verse": 40,
      "text": "Ka na‘e ‘ilo ‘a Filipe ki ‘Āsota: pea na‘a ne malanga‘aki ‘a e Kōsipeli ‘i he ngaahi kolo ko ia kotoa, ‘o tukutuku holo ‘o a‘u ki Sesalia."
    }
  ],
  "timestamp": "2025-08-08T15:57:19.312823"
}