{
  "book": "1KI",
  "book_name": "1 Kings",
  "chapter": 12,
  "version_id": 1307,
  "url": "https://www.bible.com/bible/1307/1KI.12",
  "verses": [
    {
      "verse": 1,
      "text": "PEA hā‘ele ‘a Lehopoame ki Sikemi; he kuo ha‘u ki Sikemi ‘a ‘Isileli kātoa ke fakanofo ia."
    },
    {
      "verse": 2,
      "text": "Pea ‘i he fanongo ki ai ‘e Selopoame foha ‘o Nīpati (he na‘a ne kei ‘i ‘Isipite, ‘a ia na‘a ne hola ki ai mei he ‘ao ‘o Kingi Solomone, ‘o ne nofo ai, ka nau fekau ki ai ke ne ha‘u):"
    },
    {
      "verse": 3,
      "text": "pea ōmai ‘a Selopoame mo e fakataha kotoa ‘o ‘Isileli, ‘o nau alea mo Lehopoame, ‘o pehē,"
    },
    {
      "verse": 4,
      "text": "Na‘e fakafaingata‘a ‘e ho‘o ‘eiki homau ‘ioke, kae ‘ofa ke fakama‘ama‘a ‘e he ‘afiona ‘a e fatongia ‘a ho‘o ‘eiki, mo e ‘ioke mamafa na‘a ne ‘ai kiate kimautolu, pea te mau tauhi kiate koe."
    },
    {
      "verse": 5,
      "text": "Pea ne folofola kiate kinautolu, Mou tutuku mu‘a ‘o ‘aho tolu, ‘o toki foki mai kiate au. Ko ia na‘e tutuku ‘a e kakai."
    },
    {
      "verse": 6,
      "text": "Pea huhū ‘a Kingi Lehopoame ki he kau mātu‘a na‘e fakafe‘ao ki he‘ene ‘eiki ko Solomone, he taimi na‘a ne mo‘ui ai, ‘o pehē, Ko e hā ha‘amou ‘uta ki ha tali te u fai ki he kakai ni?"
    },
    {
      "verse": 7,
      "text": "Pea nau fakatau folofola kiate ia, ‘o pehē, Kapau te ke sevāniti ki he kakai ni he ‘aho ni, ‘o fai ki honau loto, ‘o tali ‘enau me‘a, ‘o ke fai kiate kinautolu ha ngaahi lea lelei, pea te nau hoko ko ho‘o ngaahi sevāniti ‘o ta‘engata."
    },
    {
      "verse": 8,
      "text": "Ka na‘a ne fakatale‘i ‘a e tokoni ‘a e kau mātu‘a, ‘a ia na‘a nau fale‘i ia, ka ne huhū ki he kau talavou na‘e fe‘ao mo ia, ‘a kinautolu kuo nau tupu fakataha."
    },
    {
      "verse": 9,
      "text": "Pea ne folofola kiate kinautolu, Ko e hā ‘a e ‘uta ‘amoutolu ki ha tali te tau fai ki he kakai ni, ‘a ia kuo nau lea mai, ‘o pehē, Fakama‘ama‘a ki he ‘ioke, ‘a ia ne ‘ai ‘e ho‘o ‘eiki kiate kimautolu."
    },
    {
      "verse": 10,
      "text": "Pea fakatau folofola kiate ia ‘e he kau talavou na‘e to‘ume‘a mo ia, ‘o pehē, Ko eni ho‘o folofola ‘e fai ki he kakai na, ‘a ia kuo nau pehē atu, Ko ho‘o ‘eiki na‘a ne ‘ai homau ‘ioke ke mamafa, ka ke fakama‘ama‘a pē ‘e he ‘afiona–ko eni ho‘o folofola ke fai kiate kinautolu, ‘Oku fuolahi ange hoku tuhu si‘i ‘i he kongaloto ‘o ‘eku tamai."
    },
    {
      "verse": 11,
      "text": "Pea ko eni, na‘e hilifaki kiate kimoutolu ‘e he‘eku ‘eiki ha ‘ioke mamafa, ka ko au te u fakalahi ki ai: na‘e haha uipi kimoutolu ‘e he‘eku tamai, ka ko au te u fai‘aki ‘a e ngaahi sikapio."
    },
    {
      "verse": 12,
      "text": "Pea ha‘u ‘a Selopoame mo e kakai kotoa kia Lehopoame ‘i hono ‘aho tolu, hangē ko e folofola ‘a e tu‘i, he‘ene pehē, Mou foki mai ‘i hono ‘aho tolu."
    },
    {
      "verse": 13,
      "text": "Pea tali fefeka ‘a e tu‘i ki he kakai, ‘o ne fakatale‘i ‘a e tokoni kuo fai ‘e he kau mātu‘a;"
    },
    {
      "verse": 14,
      "text": "ka ne lea kiate kinautolu ‘o hangē ko hono fale‘i ‘e he kau talavou, ‘o pehē, Na‘e ‘ai ‘e he‘eku tamai homou ‘ioke ke mamafa, ka ko au te u fakalahi ki ai: na‘e haha uipi kimoutolu ‘e he‘eku tamai, ka ko au te u haha kimoutolu ‘aki ‘a e ngaahi sikapio."
    },
    {
      "verse": 15,
      "text": "Ko ia na‘e ‘ikai fakaongo ‘a e tu‘i ki he kakai: he na‘e meia Sihova hono le‘ei pehē, koe‘uhi ke ne fakaai ‘ene folofola na‘a ne fakafai ‘ia ‘Āhaia, ko e motu‘a Sailo kia Selopoame foha ‘o Nīpati."
    },
    {
      "verse": 16,
      "text": "Pea ‘i he vakai ‘e ‘Isileli kuo ‘ikai fakaongo ‘e he tu‘i kiate kinautolu, na‘a nau tali ‘a e lea ‘a e tu‘i, ‘o pehē, Ko e hā hotau kaunga kia Tēvita? pea ‘oku ‘ikai hatau tofi‘a ‘i he foha ‘o Sese: takitaha ‘alu ki hono tēniti ‘a e tangata ‘Isileli; vakai ‘eni, ‘e Tēvita, ki ho fale ‘o‘ou. Pea ‘alu ‘a ‘Isileli ki honau tēniti."
    },
    {
      "verse": 17,
      "text": "Ka ko e me‘a ki he kau ‘Isileli na‘e nofo ‘i he ngaahi kolo Siuta na‘e pule pē ‘e Lehopoame kiate kinautolu."
    },
    {
      "verse": 18,
      "text": "Pea fekau atu ‘e Kingi Lehopoame ‘a ‘Atolami, ‘a ia na‘e angi ‘i he fatongia; ka ka tolomaka‘i ia ‘e ‘Isileli kātoa, ‘o ne pekia. Pea nima mo e va‘e ‘a Kingi Lehopoame ke heka ki he‘ene sāliote ke hola ki Selusalema."
    },
    {
      "verse": 19,
      "text": "Ko ia na‘e tu‘u ‘a ‘Isileli ki he fale ‘o Tēvita, pea talu ai pē."
    },
    {
      "verse": 20,
      "text": "Ko ia ‘i he faifai pea fanongo ‘e ‘Isileli kātoa kuo foki ‘a Selopoame, na‘e ‘alu ‘enau fekau ki ai ke ne ha‘u ki he fakataha, pea nau fakanofo ia ke tu‘i ki ‘Isileli kātoa; na‘e ‘ikai ha ni‘ihi na‘e muimui ki he fale ‘o Tēvita, ngata pē ‘i he matakali ‘o Siuta."
    },
    {
      "verse": 21,
      "text": "Pea ha‘u ‘a Lehopoame ki Selusalema, ‘o ne fakatahataha ‘a e fale kotoa ‘o Siuta, mo e matakali ‘o Penisimani, ko e toko taha kilu mā valu mano na‘e fili ko ‘enau poto ‘i he tau, ke fai tau mo e fale ‘o ‘Isileli, ke fakafoki ‘a e pule‘anga kia Lehopoame foha ‘o Solomone."
    },
    {
      "verse": 22,
      "text": "Ka ka hoko ‘a e folofola ‘a ‘Elohimi kia Sēmaia ko e tangata ‘o ‘Elohimi,"
    },
    {
      "verse": 23,
      "text": "‘o pehē, Lea kia Lehopoame foha ‘o Solomone, ko e Tu‘i Siuta, pea ki he fale kotoa ‘o Siuta mo Penisimani, pea ki hono toe ‘o e kakai, ‘o pehē,"
    },
    {
      "verse": 24,
      "text": "Ko eni ‘a e folofola ‘a Sihova, ‘Oua te mou ‘alu hake, pea ‘oua te mou fai tau mo homou kāinga ko ha‘a ‘Isileli: foki takitaha ki hono fale; he ‘oku meiate au ‘a e me‘a ni. Pea nau fakaongo ki he folofola ‘a Sihova, ‘o nau foki ‘o ‘alu, ‘o hangē ko e tala ‘a e ‘Eiki."
    },
    {
      "verse": 25,
      "text": "Pea ngaohi ‘e Selopoame ‘a Sikemi ‘i he fonua mo‘unga ‘o ‘Ifalemi, ‘o ne nofo ai; ‘o ne ‘alu atu mei ai ‘o ngaohi ‘a Penueli."
    },
    {
      "verse": 26,
      "text": "Pea pehē ‘e Selopoame ‘i hono loto, Tā ‘e foki ‘a e pule‘anga ki he fale ‘o Tēvita:"
    },
    {
      "verse": 27,
      "text": "kapau ‘e ‘alu hake ‘a e kakai ni ke fai feilaulau ‘i he fale ‘o Sihova ‘i Selusalema, pea ‘e foki ‘a e loto ‘o e kakai ni ki honau ‘eiki, ‘io, kia Lehopoame ko e Tu‘i Siuta; pea te nau tāmate‘i au, ‘o foki kia Lehopoame ko e Tu‘i Siuta."
    },
    {
      "verse": 28,
      "text": "Ko ia na‘a nau alea, pea ngaohi ‘e he tu‘i ha ongo kafi koula; ‘o ne pehē ki he kakai, Koe‘uma‘ā fau ho‘omou ‘alu ki Selusalema; ko homou ‘Otua ē, ‘e ‘Isileli, ‘a ia ne na ‘ohake kimoutolu mei ‘Isipite."
    },
    {
      "verse": 29,
      "text": "Pea ne fokotu‘u ‘a e taha ‘i Pēteli, pea ko e taha na‘a ne tuku ‘i Tani."
    },
    {
      "verse": 30,
      "text": "Pea na‘e hoko ‘a e me‘a ko ia ko e me‘a fakahala: pea na‘e ‘alu ‘a e kakai ke hū ki he taha, ‘io, ‘o a‘u ki Tani."
    },
    {
      "verse": 31,
      "text": "Pea ne ngaohi fale ‘i he ngaahi sia, ‘o ne fokotu‘u taula‘eiki mei he kakai kotoa pē ‘o a‘u ki he kimui, ‘a kinautolu na‘e ‘ikai kau ki ha‘a Līvai."
    },
    {
      "verse": 32,
      "text": "Pea fokotu‘u ‘e Selopoame ha kātoanga ‘i hono valu ‘o e māhina, ‘i hono ‘aho hongofulu mā nima, ‘o hangē ko e kātoanga ‘i Siuta, ‘o ne ‘alu hake ki he ‘ōlita; na‘e pehē ‘ene fai ‘i Pēteli, ke feilaulau ki he ongo kafi kuo ne ngaohi: pea ne tuku ke fai ngāue ‘i Pēteli ‘a e kau taula‘eiki ‘o e ngaahi sia kuo ne ngaohi."
    },
    {
      "verse": 33,
      "text": "Pea ne ‘alu hake ki he ‘ōlita kuo ne ngaohi ‘i Pēteli ‘i hono ‘aho hongofulu mā nima ‘i hono māhina valu, ‘a e māhina kuo ne fakakaukau ‘i hono loto ‘o‘ona: pea ne tu‘utu‘uni pea kātoanga ki ha‘a ‘Isileli, pea ne ‘alu hake ki he ‘ōlita ke tutu ‘inisēnisi."
    }
  ],
  "timestamp": "2025-08-08T15:54:43.292743"
}