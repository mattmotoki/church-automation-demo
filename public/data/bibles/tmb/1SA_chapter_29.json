{
  "book": "1SA",
  "book_name": "1 Samuel",
  "chapter": 29,
  "version_id": 1307,
  "url": "https://www.bible.com/bible/1307/1SA.29",
  "verses": [
    {
      "verse": 1,
      "text": "PEA tānaki ‘e he kau Filisitia ‘enau ngaahi kongakau ki ‘Ēfeki: ka na‘e ‘apitanga ‘a e kau ‘Isileli ‘i he fauniteni ‘oku ‘i Sisilili."
    },
    {
      "verse": 2,
      "text": "Pea laka atu ‘a e ngaahi ‘ulu ‘o e kau Filisitia, ‘o fakateau mo fakaafe, pea ko Tēvita mo ‘ene kau tangata na‘e ‘alu ‘i he tukutau mo ‘Ākisi."
    },
    {
      "verse": 3,
      "text": "Pea pehē ‘e he hou‘eiki Filisitia, Ko e hā ‘a e kau Hepelū na? Pea tali ‘e ‘Ākisi ki he hou‘eiki Filisitia, ‘Ikai ko Tēvita ia ko e tamaio‘eiki ‘a Saula ko e Tu‘i ‘Isileli, ‘a ia kuo ne nofo kiate au fuoloa, ‘o lau ta‘u, ‘o ‘ikai te u ‘ilo ha me‘a ‘i ai talu e ‘aho na‘a ne tō mai ai."
    },
    {
      "verse": 4,
      "text": "Ka na‘e tuputāmaki kiate ia ‘a e hou‘eiki Filisitia, ‘o nau pehē ki ai, Fakafoki ‘a e tangata ni ke ne foki ki he potu kuo ke vahe kiate ia, ‘o ‘oua te ne ‘alu hifo mo kitautolu ki he tau; na‘a ne hoko ko hotau fili lolotonga ‘a e tau: he ko e hā ha toe me‘a ke fakalelei ‘aki ‘e he siana ni mo hono ‘Eiki? ‘ikai ko e ngaahi ‘ulu ‘o e kau tangata ni?"
    },
    {
      "verse": 5,
      "text": "‘Ikai ko Tēvita ‘eni, ‘a ia na‘a nau hiva fetāliaki ai ‘i he‘enau ngaahi me‘e, ‘o pehē, ‘A e taa‘i ‘e Saula ‘ene toko‘i afe, Mo e ngaahi mano ‘a Tēvita ē?"
    },
    {
      "verse": 6,
      "text": "Pea ui ange ‘e ‘Ākisi ‘a Tēvita, ‘o ne pehē ki ai, Tangi mo‘oni ‘a Sihova, kuo ke fai tōnunga, pea ko ho‘o ‘alu kitu‘a mo hū mai ‘i he tau kuo u lelei‘ia ai; he kuo ‘ikai te u ‘ilo ha kovi ‘iate koe tālunga ‘a e ‘aho na‘a ke ha‘u ai kiate au; ka ‘oku ‘ikai lelei‘ia ‘iate koe ‘a hou‘eiki."
    },
    {
      "verse": 7,
      "text": "Pea ko ia ke ke foki, ‘o ‘alu fiemālie, na‘a kovi ho‘o ngāue ‘i he ‘ao ‘o e ‘ulu Filisitia."
    },
    {
      "verse": 8,
      "text": "Pea tali ‘e Tēvita kia ‘Ākisi, He ko e hā kuo u fai? pe ko e hā ha me‘a kuo ke ‘ilo ‘i ho‘o tamaio‘eiki talu ‘eku taka ‘i ho ‘ao ‘o a‘u ki he ‘aho ni, ke tapu ai ‘eku ‘alu ke fai tau mo e ngaahi fili ‘o e ‘afio ‘a e tu‘i?"
    },
    {
      "verse": 9,
      "text": "Pea tali ‘a ‘Ākisi, ‘o ne pehē kia Tēvita, ‘oku ou ‘ilo pē ‘oku ke hā lelei kiate au, ‘o hangē ha ‘āngelo ‘a e ‘Otua; ka neongo ia, ka kuo me‘a ‘a e hou‘eiki Filisitia, ‘E ‘ikai ‘alu ia mo kitautolu ki he tau."
    },
    {
      "verse": 10,
      "text": "Ko ia ke ke tu‘u hengihengi hake, mo e kau tamaio‘eiki ‘a ho ‘eiki kuo omi mo koe; pea kuo mou tu‘u hake leva hengihengi, pea kuo maama, pea mou ō."
    },
    {
      "verse": 11,
      "text": "Ko ia na‘e tu‘u hake hengihengi ‘e ia mo ‘ene kau tangata, ke ‘alu pongipongi, ‘o foki ki he fonua ‘o e kau Filisitia. Pea ‘alu hake ‘a e kau Filisitia ki Sisilili."
    }
  ],
  "timestamp": "2025-08-08T15:54:34.823600"
}