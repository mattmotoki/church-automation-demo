{
  "book": "ISA",
  "book_name": "Isaiah",
  "chapter": 63,
  "version_id": 1307,
  "url": "https://www.bible.com/bible/1307/ISA.63",
  "verses": [
    {
      "verse": 1,
      "text": "KO hai ena ‘oku ha‘u mei ‘Ītomi, ‘Oku ha‘u mo e kofu pani kula mei Posila? ‘A ‘ena ‘oku lāngilangi‘ia hono kofu, ‘Oku ne omooma mai ‘i he lahi hono ngū? Ko au ‘oku lea ‘o taau mo e totonu, Ko e Mafi ke fakamo‘ui."
    },
    {
      "verse": 2,
      "text": "Ko e hā ‘oku pani kulokula ai ho pulupulu, Pea ko ho kofu ‘oku hangē ko e kofu ‘o ha taha mala kālepi?"
    },
    {
      "verse": 3,
      "text": "Kuo u mala ‘i he tata‘o‘anga toko taha pē; Pea na‘e ‘ikai ha taha ‘i he ngaahi kakai ‘e kau mo au Ko ia na‘a ku malaki kinautolu ‘i he‘eku ‘ita, Pea u tata‘o kinautolu ‘i he‘eku lili; Pea na‘e pī honau huhu‘a ki hoku vala, ‘Io, kuo u ‘uli‘i hoku kofu kotoa."
    },
    {
      "verse": 4,
      "text": "He na‘e ‘i hoku loto ha ‘aho sauni, Pea kuo hoko ‘a e ta‘u ‘o ‘eku fai huhu‘i."
    },
    {
      "verse": 5,
      "text": "Pea u fakasio, ka ‘oku ‘ikai ha taha ke tokoni; Pea u mo‘utāfu‘ua, ka na‘e ‘ikai ha taha ke poupou. Toki ‘omi ‘e hoku nima ni ha‘aku fakamo‘ui; Pea ko ‘eku lili, ko ia na‘e poupou au."
    },
    {
      "verse": 6,
      "text": "Ko ia, na‘a ku moe‘i ‘ani kakai ‘i he‘eku ‘ita, Pea na‘a ku laiki kinautolu ‘i he‘eku lili, Pea na‘a ku fakatafe ki he kelekele honau huhu‘a."
    },
    {
      "verse": 7,
      "text": "Te u fakamanatu ‘a e ngaahi meesi ‘a Sihova, ‘a e ngaahi mālō ‘a Sihova, ‘o taau mo e fu‘u me‘a kuo fai ‘e Sihova ma‘atautolu; mo e lahi ‘o ‘ene angalelei ki he fale ‘o ‘Isileli, ‘a ia ne ne fai kiate kinautolu, ‘o taau mo ‘ene fu‘u faka‘atu‘i, mo e lahi ‘o ‘ene fai meesi."
    },
    {
      "verse": 8,
      "text": "He na‘a ne folofola, ‘Ā, ko ‘eku kakai ‘a kinautolu, ko e fānau ‘e ‘ikai fai kākā: ko ia na‘a ne hoko ko honau mo‘ui‘anga."
    },
    {
      "verse": 9,
      "text": "‘I he mamahi kotoa na‘e hoko kiate kinautolu na‘e hoko ha mamahi ki He‘ene ‘Afio, pea ko e ‘Āngelo ko hono Fōtunga na‘a ne fakamo‘ui kinautolu: ‘i he‘ene ‘ofa mo ‘ene maumau‘ia ai na‘a ne hoko ‘e ia ko honau Koeli; pea na‘a ne to‘o hake kinautolu ‘o fua, ‘i he taimi kotoa pē ‘i mu‘a."
    },
    {
      "verse": 10,
      "text": "Ka ko e fa‘ahinga ko ia na‘a nau angatu‘u, mo faka‘ī‘ī ki hono laumālie tāpuhā: ko ia, na‘a ne liliu ko honau fili, na‘a ne fai tau kiate kinautolu ‘e ia."
    },
    {
      "verse": 11,
      "text": "Toki manatu ‘e hono kakai ki he ngaahi taimi mu‘a, ‘a e taimi ‘o Mōsese, “Kofa‘ā ia na‘e ‘omi kinautolu mei he tahi ‘i he tauhi hono tākanga? Kofa‘ā ia na‘e ‘ai hono Laumālie Tāpuhā ki honau lotolotonga?"
    },
    {
      "verse": 12,
      "text": "‘A ‘Ene ‘Afio na‘e tuku ‘a e nima ‘o hono lāngilangi ke hā‘ele ‘i he to‘omata‘u ‘o Mōsese? na‘e fahi ua ‘a e vai ‘i honau ‘ao, ke fakatupu mo‘ona ha ongoongo ta‘engata?"
    },
    {
      "verse": 13,
      "text": "Na‘e fakaha‘ele kinautolu ‘i he ngaahi loloto, hangē ha hoosi ‘i he toafa, ‘o ‘ikai te nau humu?"
    },
    {
      "verse": 14,
      "text": "Hangē ko e manu ‘oku ‘alu hifo ki he talalo, pehē na‘e fakamālōlō kinautolu ‘e he Laumālie ‘o Sihova: na‘e pehē ho‘o taki ho kakai, ke fakatupu mo‘ou ha ongoongo lāngilangi‘ia."
    },
    {
      "verse": 15,
      "text": "‘Afio hifo mei langi, ‘o vakai mei he nofo‘anga ‘o ho‘o mā‘oni‘oni mo ho lāngilangi: kofa‘ā ho‘o fua‘a, mo e ngaahi hā‘anga ‘o ho ivi? Ko e tokomohū ho fatu mo ho‘o manava‘ofa kuo ta‘ofi meiate au."
    },
    {
      "verse": 16,
      "text": "He ko ‘emau tamai koe, he tala‘ehai ‘oku toka‘i kimautolu ‘e ‘Epalahame, pea tala‘ehai ‘oku ‘ilo‘i kimautolu ‘e ‘Isileli: ko koe, ‘e Sihova, ko ‘emau tamai; ko ho huafa talu mei tuai ko homau Koeli"
    },
    {
      "verse": 17,
      "text": "‘E Sihova ko e hā ‘oku ke ‘ai ai ke mau hē mei ho ngaahi founga, ‘oku ke fakafefeka homau loto ke ‘oua te mau ‘apasia kiate koe? Foki mai telia ho‘o kau sevāniti, ko e ngaahi matakali ‘o ho tofi‘a."
    },
    {
      "verse": 18,
      "text": "Ko e taimi si‘i pē na‘e ma‘u ia ‘e ho kakai tapu: ko homau ngaahi fili kuo nau malaki ho Potu Tapu."
    },
    {
      "verse": 19,
      "text": "Ko kimautolu talu mu‘a: tala‘ehai na‘a ke pule kiate kinautolu; tala‘ehai na‘e ui‘aki kinautolu ho huafa."
    }
  ],
  "timestamp": "2025-08-08T15:56:07.217007"
}