{
  "book": "ECC",
  "book_name": "Ecclesiastes",
  "chapter": 6,
  "version_id": 1307,
  "url": "https://www.bible.com/bible/1307/ECC.6",
  "verses": [
    {
      "verse": 1,
      "text": "‘OKU ai ha kovi kuo u mamata ki ai ‘i he lalo la‘ā, pea ‘oku ongo‘i lahi ‘e he tangata:"
    },
    {
      "verse": 2,
      "text": "ko e toko taha kuo foaki ki ai ‘e ‘Elohimi ‘a e koloa, mo e me‘a hulu, mo e tu‘unga mā‘olunga, pea ‘oku ‘ikai masiva ‘ene mo‘ui ‘i ha me‘a ‘oku ne holi ki ai; ka kuo ‘ikai tuku ki ai ‘e ‘Elohimi ‘a e mafai ke ne kai mei ai, ka ‘oku kai ia ‘e ha tangata kehe; ko e muna ia mo e mahaki kovi."
    },
    {
      "verse": 3,
      "text": "Kapau ‘e ma‘u ‘e ha tangata ha fānau ‘e teau, ‘o ne mo‘ui ‘o lahi ta‘u, ‘o lahi ai ‘a e ngaahi fo‘i ‘aho ‘o hono ta‘u, kae ‘ikai topono ‘ene holi ‘i he lelei, pea ‘ikai foki hano fonualoto; tala atu, ‘oku ngutuhua ange ha tama tō ‘i ha taha pehē,"
    },
    {
      "verse": 4,
      "text": "he ko ‘ene ha‘u ko e muna pē, pea ko e koto po‘uli pē ‘ene ‘alu, pea ‘oku puli hono hingoa ‘i he po‘uli."
    },
    {
      "verse": 5,
      "text": "Kuo ‘ikai foki te ne sio ki he la‘ā, pea kuo ‘ikai te ne ‘ilo ha me‘a: ‘oku lahi ange ‘a e nonga ‘o ē ‘i hē."
    },
    {
      "verse": 6,
      "text": "Pea neongo ko ‘ene mo‘ui ko e afe‘i ta‘u lau tu‘o ua, ka kuo ‘ikai te ne ‘ilo ‘a e lelei–‘ikai ‘oku ‘alu kotoa pē ki ha potu pē taha?"
    },
    {
      "verse": 7,
      "text": "Ko e fakaongosia kotoa ‘a e tangata ‘oku ma‘a hono ngutu, ka neongo ia ka ‘oku ‘ikai topono ‘ene holi."
    },
    {
      "verse": 8,
      "text": "He ‘oku hulu fēfē ‘a e poto ‘i he vale?–fēfē si‘i masiva ‘oku ‘ilo ke laka ‘i he ‘ao ‘o e nofo?"
    },
    {
      "verse": 9,
      "text": "‘Oku ngutuhua ange ke sio ki ha me‘a ‘aki ‘a e mata ‘i he feinga noa ki ai ‘a e holi: ko e muna mo ‘eni foki, mo e kai matangi."
    },
    {
      "verse": 10,
      "text": "Ko e me‘a kuo ‘i ai kuo loa kālivu ‘a e ui hono hingoa; pea kuo ‘ilo ko ‘Ātama ia; pea ‘oku ‘ikai ke lava ha fakakikihi mo ia ‘oku kaukaua ‘ia kita."
    },
    {
      "verse": 11,
      "text": "Seuke, ‘oku ai ha ngaahi fu‘u lau ‘oku fakalahi muna, ka ko e hā hono ‘aonga ki he tangata?"
    },
    {
      "verse": 12,
      "text": "He ko hai ‘oku ne ‘ilo ‘a e me‘a ‘oku lelei ki he tangata ‘i he‘ene mo‘ui lolotonga kuo te‘eki kakato ‘a e ngaahi ‘aho ‘o ‘ene mo‘ui muna? he ko e mo‘ui faka‘ata hono kotoa, hono lava ‘e ha taha ke fakahā ki ha tangata ‘a e me‘a ‘e hoko ‘i lalo la‘ā hili ‘ene pekia?"
    }
  ],
  "timestamp": "2025-08-08T15:55:52.763869"
}