{
  "book": "PSA",
  "book_name": "Psalms",
  "chapter": 147,
  "version_id": 1307,
  "url": "https://www.bible.com/bible/1307/PSA.147",
  "verses": [
    {
      "verse": 1,
      "text": "HALELU‘IA! He ‘oku lelei ke tā ha‘ape ki hotau ‘Otua; ‘Io, ‘oku sai: ‘oku matamatalelei ‘a e hiva halelu‘ia."
    },
    {
      "verse": 2,
      "text": "He ‘oku langa ‘a Selusalema ‘e he ‘Eiki; ‘Oku ne tānaki ‘a e fakahee‘i ‘o ‘Isileli,"
    },
    {
      "verse": 3,
      "text": "He ko e loto mafesi ‘oku ne faito‘o, Pea ‘oku ne ha‘iha‘i honau ngaahi kafo."
    },
    {
      "verse": 4,
      "text": "‘A ‘ene ‘Afio ‘oku ne lau ‘a e ngaahi fetu‘u pe ‘oku fiha; ‘Oku ne fakahingoa honau kotoa."
    },
    {
      "verse": 5,
      "text": "‘Oku lahi hotau ‘Eiki, pea fu‘u kaukaua; Pea ko ‘ene ‘ilo ‘oku ta‘emalaua."
    },
    {
      "verse": 6,
      "text": "Ko e taha ‘a Sihova ‘oku ne puke hake ‘a e ngaohikovia: Ka ne tulaki ki he kelekele ‘a e kau angahala."
    },
    {
      "verse": 7,
      "text": "Tali ‘aki ‘a e fakafeta‘i kia Sihova; Tā ha‘ape ki hotau ‘Otua:"
    },
    {
      "verse": 8,
      "text": "‘A ‘ene ‘Afio ‘oku ne ‘ufi‘ufi ‘aki ‘a e langi ‘a e ngaahi ‘ao na, ‘Oku ne teuteu ma‘a e kelekele ‘a e ‘uha, ‘Oku ne ngaohi ‘a e mohuku ke tupu ‘i he ngaahi mo‘unga."
    },
    {
      "verse": 9,
      "text": "‘Oku ne ‘ange ki he monumanu ‘enau me‘akai, Ki he fanga ki‘i lēvani ‘i he‘enau tangi."
    },
    {
      "verse": 10,
      "text": "Tala‘ehai ‘oku ne sai‘ia ‘i he ngū ‘o e hoosi: Tala‘ehai ko e ongo va‘e ‘o e tangata ‘oku ne mahu‘inga‘ia ai."
    },
    {
      "verse": 11,
      "text": "‘Oku mahu‘inga‘ia ‘a e ‘Eiki ‘i he kakai ‘oku ‘apasia kiate ia, ‘A e fa‘ahinga ‘oku nofo‘aki tali ki he‘ene ‘ofa."
    },
    {
      "verse": 12,
      "text": "‘E Selusalema, ha‘aki ‘a e fakafeta‘i kia Sihova: ‘E Saione, fakamālō‘ia ho ‘Otua."
    },
    {
      "verse": 13,
      "text": "He kuo ne fakama‘u he ngaahi matanikolo hono songo; Kuo ne tāpuaki‘i ho‘o fānau ‘i loto kolo."
    },
    {
      "verse": 14,
      "text": "‘Oku ne ngaohi ho kau‘ā ko e koto melino pē; ‘Oku ne fakamākona ‘aki koe ‘a e ‘elito‘i uite."
    },
    {
      "verse": 15,
      "text": "‘Oku ne tuku atu ‘ene fekau ki Maama; ‘Oku lele vave ‘aupito ‘ene folofola."
    },
    {
      "verse": 16,
      "text": "‘Oku ne ‘ange ‘a e sinou hangē ko e vavae; ‘Oku ne tūtuu‘i ‘a e hahau maka hangē ha efu valevale."
    },
    {
      "verse": 17,
      "text": "‘Oku ne laku atu ‘ene ‘aisi hangē ni momo‘i mā: Ko hai ‘e matu‘uaki ‘ene momoko fakamohe me‘a?"
    },
    {
      "verse": 18,
      "text": "‘Oku ne tuku atu ‘ene folofola, pea nau ‘ā ai: ‘Oku ne fakaangi ‘ene matangi, pea tafe ‘a e ngaahi vai."
    },
    {
      "verse": 19,
      "text": "‘Oku ne fakahā ‘ene folofola ki ha‘a Sēkope, ‘Oku ne fakahā ki ‘Isileli ‘ene ngaahi fekau mo konisitūtone."
    },
    {
      "verse": 20,
      "text": "Tala‘ehai kuo ne fai pehē ki ha kakai ‘e taha: Pea ko e me‘a ki he‘ene konisitūtone kuo ‘ikai te nau ‘ilo ia. HALELU‘IA!"
    }
  ],
  "timestamp": "2025-08-08T15:55:44.022101"
}