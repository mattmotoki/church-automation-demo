{
  "book": "DEU",
  "book_name": "Deuteronomy",
  "chapter": 4,
  "version_id": 1307,
  "url": "https://www.bible.com/bible/1307/DEU.4",
  "verses": [
    {
      "verse": 1,
      "text": "PEA ko eni, ‘e ‘Isileli, ke ke tokanga ki he ngaahi tu‘utu‘uni mo konisitūtone, ‘a ia ‘oku ou ako ni kiate kimoutolu, ke fai ki ai; koe‘uhi ke mou mo‘ui, pea ke mou hū, ‘o ma‘u ‘a e fonua ‘oku foaki atu ‘e Sihova, ko e ‘Otua ‘o ho‘omou ngaahi kui."
    },
    {
      "verse": 2,
      "text": "‘E ‘ikai te mou fakalahi, pea ‘e ‘ikai te mou fakasi‘isi‘i ki he me‘a ‘oku ou tu‘utu‘uni atu, ‘i ho‘omou tauhi ‘a e ngaahi fekau ‘a Sihova ko homou ‘Otua, ‘a ia ‘oku ou kouna atu."
    },
    {
      "verse": 3,
      "text": "Ko homou mata na‘e māta‘i ‘a e me‘a na‘e fai ‘e Sihova ‘ia Peali-Peoli: he ‘ilonga ha tangata na‘e muimui kia Peali-Peoli kuo faka‘auha ia ‘e Sihova ko ho ‘Otua mei ho lotolotonga."
    },
    {
      "verse": 4,
      "text": "Ka ko kimoutolu na‘e pīkitai kia Sihova ko homou ‘Otua ‘oku mou mo‘ui kotoa pē he ‘aho ni."
    },
    {
      "verse": 5,
      "text": "Vakai, kuo u ako kiate kimoutolu ha ngaahi tu‘utu‘uni mo konisitūtone, ‘o hangē ko hoku fekau ‘e Sihova ko hoku ‘Otua, ke mou fai hangē ko ia ‘i he fonua ‘oku mou ‘alu ki ai ke ma‘u."
    },
    {
      "verse": 6,
      "text": "Ko ia mou tauhi ia, mo fai ki ai; he ko ho‘omou ngali poto ia, mo ho‘omou ngali ‘atamai ‘i he vakai ‘a e ngaahi kakai, ‘a ia te nau fanongo ki he koto tu‘utu‘uni ni, pea te nau pehē, Tā ko e fu‘u pule‘anga ni ko e kakai poto mo ‘atamai."
    },
    {
      "verse": 7,
      "text": "He ko e fe‘ia ha fu‘u pule‘anga ‘oku ai hanau ‘Otua ofi mai, ‘o hangē ko e ofi ‘a Sihova ko hotau ‘Otua ‘oka tau ka tautapa ki ai?"
    },
    {
      "verse": 8,
      "text": "Pea ko e fe‘ia ha fu‘u kakai ‘oku ai ha‘anau ngaahi tu‘utu‘uni mo konisitūtone totonu, ‘o hangē ko e lao ko ‘eni ‘a ia ‘oku ou tuku ‘i homou ‘ao he ‘aho ni?"
    },
    {
      "verse": 9,
      "text": "Kae sinoeme‘a ke ke tokanga kia koe, mo lamalama lahi ho laumālie ‘i he ‘aho kotoa pē ‘o ho‘o mo‘ui, na‘a ngalo ‘a e ngaahi me‘a ne māta‘i ‘e ho mata, pea na‘a mole ia mei ho loto; ka ke fakamatala ia ki ho‘o fānau, mo e fānau ‘a ho‘o fānau–"
    },
    {
      "verse": 10,
      "text": "‘a e ‘aho na‘a ke tu‘u ‘i he ‘ao ‘o Sihova ko ho ‘Otua ‘i Hōlepi, mo e folofola mai ‘a Sihova, Fakataha mai ‘a e kakai kiate au, ka u tuku ke nau ongo‘i ‘eku lea, ke nau ako ai ke ‘apasia kiate au lolotonga ‘oku nau mo‘ui ‘i he funga kelekele, pea ke nau ako ‘enau fānau."
    },
    {
      "verse": 11,
      "text": "Pea na‘a mou ‘unu‘unu mai, ‘o mou tutu‘u ‘i he lalo mo‘unga; pea na‘e vela ‘a e mo‘unga ‘i he afi ‘o a‘u ki he loto langi; ai mo e fakapo‘uli, ‘a e loa, mo e po‘uli matolu."
    },
    {
      "verse": 12,
      "text": "Pea na‘e folofola ‘a Sihova kiate kimoutolu mei he loto afi: ko e le‘o ‘o e ngaahi lea na‘a mou ongo‘i, ka na‘e ‘ikai te mou sio ha ‘ata‘i me‘a, ko e le‘o pē."
    },
    {
      "verse": 13,
      "text": "Pea na‘a ne fakamatala kiate kimoutolu ‘ene fuakava, ‘a ia na‘a ne tu‘utu‘uni ke mou fai ki ai, ‘a e Hongofulu‘i Fekau: ‘o ne tohi ‘i ha ongo makatohi."
    },
    {
      "verse": 14,
      "text": "Pea na‘a ne fekau au ‘i he taimi ko ia ke ako kiate kimoutolu ha ngaahi tu‘utu‘uni mo konisitūtone, ke mau fai ki ai ‘i he fonua ‘oku mou laka atu ki ai ke ma‘u."
    },
    {
      "verse": 15,
      "text": "Ko ia, ke mou lamalama ‘aupito homou laumālie, he na‘e ‘ikai te mou momo‘i sio ki ha ‘ata‘i me‘a ‘i he ‘aho na‘e folofola mei ai ‘e Sihova kiate kimoutolu ‘i Hōlepi mei he loto afi:"
    },
    {
      "verse": 16,
      "text": "na‘a ‘iloange te mou fakalielia‘i kimoutolu, ‘o mou ngaohi ma‘amoutolu ha tamapua, ko e fakatātā ‘o ha me‘a, ko e tatau ‘o ha tangata pe fefine,"
    },
    {
      "verse": 17,
      "text": "ko e tatau ‘o ha manu ‘o e fonua, ko e tatau ‘o ha manu kapakau ‘oku puna ‘i he ‘atā,"
    },
    {
      "verse": 18,
      "text": "ko e tatau ‘o ha me‘a ‘oku totolo ‘i he kelekele, ko e tatau ‘o ha ika ‘oku ‘i he vai ‘i lolofonua."
    },
    {
      "verse": 19,
      "text": "Pea na‘a ke tāngaki ho mata ki langi, pea ke sio ki he la‘ā mo e māhina mo e ngaahi fetu‘u, ‘a e hōsitē kotoa ‘o langi; pea na‘a tohoaki ai koe, ‘o ke lotu ki ai mo tauhia; ‘osi, ko e me‘a ia kuo vahe ‘e he ‘Eiki ko ho ‘Otua ki he ngaahi kakai kotoa ‘i lalo langi."
    },
    {
      "verse": 20,
      "text": "Ka ko kimoutolu kuo to‘o ‘e Sihova, pea kuo ne ‘omi mei he fōnise haka ‘aione, mei ‘Isipite, ke mou nofo ko hono kakai tofi‘a, ‘o hangē ko ia he ‘aho ni."
    },
    {
      "verse": 21,
      "text": "Pea na‘e ‘ita foki ‘a Sihova kiate au koe‘uhi ko kimoutolu, ‘o ne fuakava ‘e ‘ikai te u a‘a atu ‘i Soatani, ‘o ‘ikai te u hū ki he fonua lelei na, ‘a ia ‘oku foaki atu ‘e Sihova ko ho ‘Otua mo‘ao tofi‘a."
    },
    {
      "verse": 22,
      "text": "Ka ko au te u mate ‘i he fonua ni: tokua ‘e ‘ikai te u laka atu au ‘i Soatani na: ka ko kimoutolu te mou laka atu ‘o ma‘u ‘a e fonua lelei ko ena."
    },
    {
      "verse": 23,
      "text": "Mou lamasi kimoutolu, na‘a ngalo ‘a e kovinānite ‘a Sihova ko homou ‘Otua, ‘a ia na‘a ne fai mo kimoutolu, ‘o mou ngaohi ma‘amoutolu ha tamapua, ko e fakatatau ‘o ha me‘a kuo tapui ‘e Sihova ko ho ‘Otua."
    },
    {
      "verse": 24,
      "text": "He ko e ‘Eiki ko homou ‘Otua ko e afi faka‘auha: ko e ‘Otua fua‘a ia."
    },
    {
      "verse": 25,
      "text": "Ka mou ka ma‘u fānau mo e makapuna, pea kuo mou fuoloa ‘i he fonua, pea kuo mou fakalielia‘i kimoutolu, mo mou ngaohi ha tamapua ko e fakatātā ‘o ha me‘a, pea mou fai kovi ‘i he ‘ao ‘o Sihova ko ho ‘Otua ke fakatupu ‘ene houhau:"
    },
    {
      "verse": 26,
      "text": "‘oku ou ui ki he langi mo māmani ke hopo he ‘aho ni mo kimoutolu, ‘o fakamo‘oni te mou mātu‘aki mole ke vave mei he funga fonua ‘oku mou a‘a ai ‘i Soatani ke ma‘u; ‘e ‘ikai fakalahi homou taimi ai, ka te mou mātu‘aki ‘auha."
    },
    {
      "verse": 27,
      "text": "Pea ‘e fakamovetevete kimoutolu ‘e he ‘Eiki ki he ngaahi kakai, pea te mou iku ko e hiku‘i kakai ‘i he lotolotonga ‘o e ngaahi pule‘anga, ‘a ia ‘e fakateka kimoutolu ki ai ‘e Sihova."
    },
    {
      "verse": 28,
      "text": "Pea te mou tauhi ai ha ngaahi ‘otua, ‘a ia ko e ngāue ‘a e nima ‘o e tangata, ko e ‘akau mo e maka, ‘a ia ‘oku ‘ikai mamata, pea ‘ikai fanongo, pea ‘ikai kai, pea ‘ikai nanamu."
    },
    {
      "verse": 29,
      "text": "Ka ‘o kapau te mou kumi mei ai kia Sihova ko ho ‘Otua, te ke ‘ilo ia, ‘o kapau te ke ha‘ao ki ai ‘aki ho loto kotoa, pea ‘aki ho laumālie kotoa."
    },
    {
      "verse": 30,
      "text": "Ka hoko ‘a e mamahi kiate koe, pea mo‘ua koe ‘e he ngaahi me‘a na, ‘e fakakuokuonganoa ange ha taimi te ke foki mei ai kia Sihova ko ho ‘Otua, ‘o fanongo ki hono le‘o:"
    },
    {
      "verse": 31,
      "text": "he ko e ‘Otua ‘alo‘ofa ‘a Sihova ko ho ‘Otua: ‘e ‘ikai te ne li‘aki koe, pea ‘e ‘ikai te ne faka‘auha koe, pea ‘e ‘ikai ngalo ‘iate ia ‘a e fuakava mo ho‘o ngaahi kui, ‘a ia na‘a ne fakapapau mo kinautolu."
    },
    {
      "verse": 32,
      "text": "He ke ke fehu‘i mu‘a ki he ngaahi ‘uluaki taimi, ‘i he te‘eki ke ke ‘i ai, mei he ‘aho na‘e ngaohi ai ‘e he ‘Otua ‘a e tangata ‘i he funga ‘o māmani, pea fai mei he potu langi ‘e taha ‘o a‘u ki he potu langi ‘e taha, pe kuo ‘i ai ha me‘a hangē ko e me‘a lahi ni, pe kuo fanongo ki hano tatau?"
    },
    {
      "verse": 33,
      "text": "Kuo fanongo koā ‘e ha kakai ki he le‘o ‘o e ‘Otua ‘oku ne folofola mei he loto afi, ‘o hangē ko ho‘o fanongo, ‘o nau mo‘ui?"
    },
    {
      "verse": 34,
      "text": "Pe kuo ala‘aki ‘e he ‘Otua, ‘o ‘alu ‘o to‘o mo‘ona ha pule‘anga mei he lotolotonga ‘o ha pule‘anga, ‘aki ‘a e ngaahi ‘ahi‘ahi, mo e ngaahi faka‘ilonga, mo e ngaahi mana, mo e tau, mo e nima mālohi, mo e nima kuo hiki tā, mo e ngaahi me‘a fakailifia lahi, hangē ko e fu‘u me‘a na‘e fai ma‘amoutolu ‘e Sihova ko homau ‘Otua ‘i ‘Isipite, ‘o ke sio tonu ai?"
    },
    {
      "verse": 35,
      "text": "Ko koe na‘e fakahā ki ai, koe‘uhi ke ke ‘ilo ko Sihova ko ‘Elohimi ia; pea ‘oku ‘ikai ha taha mo ia."
    },
    {
      "verse": 36,
      "text": "Na‘a ne tuku ke ke fanongo ki hono le‘o mei langi ke ne ako‘i koe; pea ‘i māmani na‘a ne tuku ke ke mamata ki hono fu‘u afi, pea na‘a ke fanongo ki he‘ene folofola mei he loto afi."
    },
    {
      "verse": 37,
      "text": "Pea ko e me‘a ‘i he‘ene ‘ofa ki ho‘o ngaahi kui, ko ia na‘a ne fili ai honau hako kimui, ‘o ne fakahao mai koe mei ‘Isipite ‘aki hono fōtunga, pea ‘aki hono fu‘u ivi;"
    },
    {
      "verse": 38,
      "text": "ke kapusi mei ho ‘ao ha ngaahi kakai ‘oku lahi mo kaukaua ‘iate koe, ka ne fakahū mai koe, ‘o foaki atu kiate koe honau fonua mo‘o tofi‘a, ‘o hangē ko ia he ‘aho ni."
    },
    {
      "verse": 39,
      "text": "Ko ia ke ke ‘ilo he ‘aho ni, ‘o ke ta‘ofi ‘aki ho loto ‘a e me‘a ni, Ko Sihova ko e ‘Otua ia ‘i hēvani ‘i ‘olunga mo māmani ‘i lalo ni: ‘oku ‘ikai mo ha taha."
    },
    {
      "verse": 40,
      "text": "Pea te ke tauhi ‘a e ngaahi fekau mo tu‘utu‘uni ‘a‘ana, ‘a ia ‘oku ou kouna atu he ‘aho ni, koe‘uhi ke ke tu‘umālie, ‘a koe mo ho‘o fānau ‘amui, pea koe‘uhi ke lahi ho ngaahi ‘aho ‘i he funga kelekele ‘oku ‘atu ‘e Sihova ko ho ‘Otua ‘o lauikuonga."
    },
    {
      "verse": 41,
      "text": "Na‘e toki vahe‘i ‘e Mōsese ha kolo ‘e tolu ‘i he kauvai ‘o Soatani ki he hopo‘anga la‘a;"
    },
    {
      "verse": 42,
      "text": "ke hola ki ai ‘a e fakapō kuo ne tāmate‘i ha taha ‘i he fāinoa, ka na‘e ‘ikai te ne fehi‘a ki ai mu‘a; koe‘uhi ka hola ‘e ia ki ha taha ‘o e ngaahi kolo ko ia, pea mo‘ui:"
    },
    {
      "verse": 43,
      "text": "‘a Pēseli ‘i he toafa, ‘i he Misoa, ma‘a ha‘a Lūpeni; pea mo Lemoti ‘i Kiliati ma‘a ha‘a Kata; pea mo Kōlani ‘i Pēsani ma‘a ha‘a Manase."
    },
    {
      "verse": 44,
      "text": "Pea ko eni ‘a e lao na‘e fokotu‘u ‘e Mōsese ‘i he ‘ao ‘o ha‘a ‘Isileli:"
    },
    {
      "verse": 45,
      "text": "ko e ngaahi fakamo‘oni eni, mo e ngaahi fekau, mo e ngaahi kupu‘i konisitūtone na‘e lea‘aki ‘e Mōsese ki ha‘a ‘Isileli ‘i he‘enau hū mai mei ‘Isipite,"
    },
    {
      "verse": 46,
      "text": "‘i he kauvai ko ē ‘o Soatani, ‘i he talalo ‘o e mo‘unga, ‘o hanga ki Pete-peoli, ‘i he fonua ‘o Sīhoni ko e Tu‘i ‘Āmoli, ‘a ia na‘e nofo ‘i Hesiponi, ‘a ia na‘e taa‘i ‘e Mōsese mo ha‘a ‘Isileli ‘i he‘enau hū mai mei ‘Isipite:"
    },
    {
      "verse": 47,
      "text": "pea nau puke hono fonua, mo e fonua ‘o ‘Oki ko e Tu‘i Pēsani: ko e ongo tu‘i ia ‘o e kau ‘Āmoli na‘e nofo ‘i he feitu‘u ‘o Soatani ki he hopo‘anga la‘a;"
    },
    {
      "verse": 48,
      "text": "mei ‘Aloeli, ‘a ia ‘oku ‘i he kau tele‘a ‘o ‘Alanoni, ‘o a‘u ki he mo‘unga ko Sioni (ko Heamoni ia),"
    },
    {
      "verse": 49,
      "text": "mo e ‘Alapā kotoa ki he hahake ‘o Soatani, ‘o a‘u ki he tahi ‘o e ‘Alapā, ko e talalo ‘o e ngaahi lauua ‘o Pīsika."
    }
  ],
  "timestamp": "2025-08-08T15:54:12.431570"
}