{
  "book": "MRK",
  "book_name": "Mark",
  "chapter": 7,
  "version_id": 1307,
  "url": "https://www.bible.com/bible/1307/MRK.7",
  "verses": [
    {
      "verse": 1,
      "text": "PEA fakataha kiate ia ‘a e kau Fālesi, mo e ni‘ihi ‘o e kau sikalaipe, kuo nau omi mei Selusalema,"
    },
    {
      "verse": 2,
      "text": "pea kuo nau vakai ha ni‘ihi ‘o ‘ene kau ako ‘oku nau kai ‘a e ngaahi fo‘i mā mo e nima ‘uli: na‘e ui pehē, ko e ‘ikai tomu‘a fanofano."
    },
    {
      "verse": 3,
      "text": "He ko e kau Fālesi mo e ha‘a Siu kotoa ‘oku ‘ikai te nau tokoni, ka ‘i he‘enau tomu‘a fanofano mo‘oni, ko ‘enau tauhi ‘a e lau ‘a e Mātu‘a."
    },
    {
      "verse": 4,
      "text": "Pea ka nau ka foki mei he mala‘e fakatau, ‘oku ‘ikai te nau tokoni ka ‘i he‘enau tomu‘a papitaiso. Pea lahi mo e ngaahi me‘a kehekehe kuo nau puke ‘o tauhi; ‘o pehē, ko e papitaiso ‘o e ngaahi ipu, mo e ngaahi me‘afua, mo e ngaahi ipu kapa, mo e ngaahi nofo‘a. )"
    },
    {
      "verse": 5,
      "text": "Pea fehu‘i kiate ia ‘e he kau Fālesi mo e kau sikalaipe, Ko e hā ‘oku ‘ikai laka tatau ai ‘a ho‘o kau ako pea mo e kau ‘a e Mātu‘a; ka nau kai mo e nima ‘uli?"
    },
    {
      "verse": 6,
      "text": "Pea tali ‘e ia, ‘E hala ā ‘a e palofisai ‘a ‘Aisea ‘iate kimoutolu mālualoi! ‘o hangē ko ia kuo tohi, Ko e kakai ni ‘oku nau faka‘apa‘apa kiate au ‘aki honau loungutu, ka ko honau loto ‘oku fakamama‘o."
    },
    {
      "verse": 7,
      "text": "Ka ko e kulanoa pe ‘enau lotu mai, he ‘oku nau ako‘aki ha ngaahi tokāteline, ‘a ia ko e ngaahi tu‘utu‘uni pē ‘a e tangata."
    },
    {
      "verse": 8,
      "text": "‘Oku mou tuku pē ‘a e tu‘utu‘uni ‘a e ‘Otua, ‘o mou puke ki he talatupu‘a ‘a e tangata."
    },
    {
      "verse": 9,
      "text": "Na‘a ne pehē foki kiate kinautolu, Mālō mu‘a ho‘omou ta‘etoka‘i ‘a e tu‘utu‘uni ‘a e ‘Otua, ka mou mamafa ki he lau fakaeono‘aho ‘amoutolu!"
    },
    {
      "verse": 10,
      "text": "He ko e lau ‘a Mōsese na‘e pehē, Faka‘apa‘apa ki ho‘o tamai mo ho‘o fa‘ē: mo pehē, Ko ia te ne lea kovi ki he‘ene tamai, pe ko ‘ene fa‘ē, ‘e mate tāmate‘i:"
    },
    {
      "verse": 11,
      "text": "ka ‘oku mou pehē, Kapau ‘e lea ‘e ha tangata ki he‘ene tamai, pe ko ‘ene fa‘ē, ‘o pehē, ‘Ā, ko e me‘a na‘a ku mei ‘aonga ai kiate koe kuo kōpano ia; (ko hono ‘uhinga, kuo tuku ki he ngāue ‘a e ‘Eiki)"
    },
    {
      "verse": 12,
      "text": "‘oku ‘ikai te mou kei tuku ke ne fai ha me‘a ma‘a ‘ene tamai, pe ko ‘ene fa‘ē."
    },
    {
      "verse": 13,
      "text": "‘Oku mou fakata‘e‘aonga‘i ‘a e folofola ‘a e ‘Otua ‘i ho‘omou lau fakaeono‘aho, ‘a ia kuo mou ‘atu ki he kakai; pea ‘oku lahi mo e ngaahi me‘a pehē ‘oku mou fai, hangē ko ia."
    },
    {
      "verse": 14,
      "text": "Pea ne toe ui ange ‘a e kakai, ‘o ne pehē kiate kinautolu, Mou fanongo mai kotoa pē, ka mou ‘ilo:"
    },
    {
      "verse": 15,
      "text": "‘Oku ‘ikai fa‘a ‘uli ha tangata mei ha me‘a ‘oku hū kiate ia mei tu‘a; ka ko e ngaahi me‘a ‘oku hū mai mei he tangata, ko eni ia ‘oku ‘uli ai ‘a e tangata."
    },
    {
      "verse": 16,
      "text": "Kapau ‘oku ‘i ai ha taha ‘oku ma‘u telinga ke ongo, ke ne fanongo."
    },
    {
      "verse": 17,
      "text": "Pea kuo nau hū ki fale ‘o mavahe mo e kakai, na‘e ‘eke kiate ia ‘e he‘ene kau ako ‘a e fakatātā ni."
    },
    {
      "verse": 18,
      "text": "Pea ne lea kiate kinautolu, ‘o pehē, ‘oku ta‘e‘ilo pehē mo kimoutolu foki? ‘oku ‘ikai koā ke mahino kiate kimoutolu, ‘a e ‘ikai fa‘a ‘uli ‘a e tangata ‘i he ngaahi me‘a ‘oku hū kiate ia mei tu‘a;"
    },
    {
      "verse": 19,
      "text": "Koe‘uhi ‘oku ‘ikai ke ‘alu ia ki hono loto ka ki hono kete, pea ‘oku mole atu ki tua‘ā?–ko ‘ene lea pehē na‘a ne fakangofua ai ‘a e ngaahi me‘akai kotoa."
    },
    {
      "verse": 20,
      "text": "Pea ne fai atu, Ko ia ‘oku hū mai mei he tangata, ko eni pē e me‘a ‘oku ‘uli ai ‘a e tangata."
    },
    {
      "verse": 21,
      "text": "He ‘oku hū kitu‘a mei he loto ‘o e kakai ‘a e ngaahi fakakaukau ‘oku kovi, ‘a e ngaahi fe‘auaki, ‘a e ngaahi kaiha‘a, ‘a e ngaahi fakapō,"
    },
    {
      "verse": 22,
      "text": "‘a e ngaahi faikovi ‘a alafia, ‘a e ngaahi mānumanu, ‘a e anga fīta‘a, ‘a e kākā, ‘a e pau‘u, ‘a e meheka, ‘a e laukovi ki he ‘Otua, ‘a e ‘afungi, ‘a e fai fakavalevale:"
    },
    {
      "verse": 23,
      "text": "ko eni kotoa ‘a e ngaahi kovi ‘oku hū kitu‘a, pea ‘uli ai ‘a e tangata."
    },
    {
      "verse": 24,
      "text": "Pea ne tu‘u, ‘o hiki mei he potu ko ia ki he tafa‘ifonua ‘o Taia, ‘o ne hū ki ha fale, ‘o ne loto ke ‘oua na‘a ‘ilo ki ai ‘e ha taha, ka na‘e ‘ikai te ne lava ke puli."
    },
    {
      "verse": 25,
      "text": "Ka na‘e fanongo leva ki hono talanoa ‘e ha fefine ‘e taha, ‘a ia ne mo‘ua ‘ene ta‘ahine ‘i ha fa‘ahikehe;"
    },
    {
      "verse": 26,
      "text": "pea ne ha‘u ‘o hinga atu ki hono va‘e; (ko ha fefine Senitaile ia, pea ko hono fa‘ahinga ko e Sīlia mei Finisia) pea ne kole kiate ia ke kapusi ‘a e tēvolo mei he‘ene ta‘ahine."
    },
    {
      "verse": 27,
      "text": "Pea pehē ‘e ia ki ai, ‘oua mu‘a ke mākona ‘a e fānau: he ‘oku ‘ikai taau ke to‘o ‘a e mā ‘a e fānau, ‘o lī ki he fanga kulī."
    },
    {
      "verse": 28,
      "text": "Pea tali ‘e he fefine ‘o ne pehē, Ka na‘e fai, ‘Eiki; he ‘oku kai ‘a e fanga kulī foki ‘i he lalo tēpile mei he ngaahi momo ‘a e tamaiki."
    },
    {
      "verse": 29,
      "text": "Pea ne pehē ki ai, Koe‘uhi ko e lea ko ia, ke ke ‘alu ā; kuo mahu‘i ‘a e tēvolo mei ho‘o ta‘ahine."
    },
    {
      "verse": 30,
      "text": "Pea ne mole mei ai ki hono ‘api, ‘o ne ‘ilo ‘a e ki‘i ta‘ahine ‘oku tokoto ‘i he mohenga, pea kuo mahu‘i atu ‘a e tēvolo."
    },
    {
      "verse": 31,
      "text": "Pea toe hiki ia mei he tafa‘ifonua ‘o Taia, ‘o ne ‘alu ‘i Saitoni ‘o a‘u ki he Tahi ‘o Kāleli, he‘ene fai mai ‘i he matāfonua ‘o Tikapolusi."
    },
    {
      "verse": 32,
      "text": "Pea nau ‘omi kiate ia ha tangata na‘e tuli mo le‘o vale; pea nau kole kiate ia ke ne hilifaki hono nima ki ai."
    },
    {
      "verse": 33,
      "text": "Pea ne taki ia mei he kakai ‘o fakaekinaua pē, pea na‘a ne ‘ai hono tuhu ki he ongo telinga ‘o e tangata, pea ne ‘a‘anu ki hono nima ‘o ‘ai ki hono ‘elelo;"
    },
    {
      "verse": 34,
      "text": "pea ne tāngaki ki he langi, ‘o ne māpuhoi, ‘o ne pehē ki he tangata, ‘Ēfata, ‘a ia ko hono hiki, Ke ava mai."
    },
    {
      "verse": 35,
      "text": "Pea na‘e ava ai hono telinga, pea movete ‘a e no‘o ‘o hono ‘elelo, ‘o lea totonu."
    },
    {
      "verse": 36,
      "text": "Pea ne na‘ina‘i kiate kinautolu ke ‘oua te nau fakahū ki ha taha; ka ko e lahi ‘ene na‘ina‘i kiate kinautolu, tā na‘e ‘āsili ai ‘enau ongoongoa ia."
    },
    {
      "verse": 37,
      "text": "Pea nau mātu‘aki to‘oa fakamanavahē, ‘o nau pehē, Hono ‘ikai tu‘utai ‘ene ngāue kotoa pē! kuo ne ngaohi ‘a e tuli ke ongo, mo e noa ke lea."
    }
  ],
  "timestamp": "2025-08-08T15:57:05.562792"
}