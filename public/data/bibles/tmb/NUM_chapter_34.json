{
  "book": "NUM",
  "book_name": "Numbers",
  "chapter": 34,
  "version_id": 1307,
  "url": "https://www.bible.com/bible/1307/NUM.34",
  "verses": [
    {
      "verse": 1,
      "text": "PEA folofola ‘a Sihova kia Mōsese, ‘o pehē,"
    },
    {
      "verse": 2,
      "text": "Ke ke tu‘utu‘uni ‘a ha‘a ‘Isileli, ‘o tala kiate kinautolu, Ka mou ka a‘u ki Kēnani, ko eni ‘a e fonua ‘e tō kiate kimoutolu ke tofi‘a ‘aki, ko e fonua ‘o Kēnani ‘i hono ngaahi kau‘ā."
    },
    {
      "verse": 3,
      "text": "Pea ko homou tuliki saute ‘e fai mei he Toafa ‘o Sini ‘i he tafa‘aki ‘o ‘Ītomi, pea ko homou kau‘ā saute ‘e kamata mei he taupotu hahake ‘o e Tahi Māsima;"
    },
    {
      "verse": 4,
      "text": "pea ‘e takai homou kau‘ā mei he tonga ‘i he hakenga ‘o ‘Akelapimi, ‘o ‘asi atu ki Sini: pea ko hono ngata‘anga mei he saute ‘a Kētesipanea, pea ‘e ‘asi atu ki Hasaliatali, ‘o laka atu ki ‘Asimona:"
    },
    {
      "verse": 5,
      "text": "pea ‘e takai ‘a e kau‘ā mei ‘Asimona ki he vai ‘o ‘Isipite, pea tū‘ulu ai ki tahi."
    },
    {
      "verse": 6,
      "text": "Pea ko homou kau‘ā lulunga ko e Tahi Lahi mo hono matāfonua: ko homou kau‘ā lulunga ia."
    },
    {
      "verse": 7,
      "text": "Pea ko eni homou kau‘ā fakatokelau, te mou kamata mei he Tahi Lahi, ‘o kinikini atu ki he mo‘unga ko Hoa:"
    },
    {
      "verse": 8,
      "text": "mei he mo‘unga ko Hoa te mou kinikini atu ki he Hū‘anga ki Hēmati; kae tū‘ulu ‘a e kau‘ā ki Sētata, ‘o ‘alu atu ki Sifiloni, ‘o tū‘ulu ki Hāsali-‘einani:"
    },
    {
      "verse": 9,
      "text": "ko homou kau‘ā fakatokelau ia."
    },
    {
      "verse": 10,
      "text": "Pea te mou kinikini homou kau‘ā hahake mei Hāsali-‘einani ki Sēfami:"
    },
    {
      "verse": 11,
      "text": "pea ‘e hifo ‘a e kau‘ā mei Sēfami ki Līpila ‘i he potu hahake ‘o ‘Eni, pea ‘e hifo ‘a e kau‘ā, ‘o lave ki he tuliki hahake ‘o e Tahi Kineleti,"
    },
    {
      "verse": 12,
      "text": "pea hifo ‘a e kau‘ā ki Soatani, ‘o tū‘ulu ki he Tahi Māsima: ko eni homou fonua, ‘a hono ngaahi kau‘ā takatakai."
    },
    {
      "verse": 13,
      "text": "Pea tu‘utu‘uni ‘e Mōsese ‘a ha‘a ‘Isileli, ‘o pehē, Ko eni ‘a e fonua te mou vahe tofi‘a ai ‘i he talotalo, ‘a ia kuo fekau ‘e Sihova ke ‘atu ki he matakali ‘e hiva mo e vaeua ‘o e matakali:"
    },
    {
      "verse": 14,
      "text": "he ko e matakali ‘o ha‘a Lūpeni, mo e matakali ‘o ha‘a Kata, kuo nau ma‘u honau tofi‘a ‘o faka‘ulumotu‘a, mo e vaeua foki ‘o e matakali ‘o Manase:"
    },
    {
      "verse": 15,
      "text": "ko e matakali ‘e ua mo e vaeua ‘o e matakali kuo nau ma‘u honau tofi‘a ‘i he kauvai hahake ‘o Soatani-Sielikō ki he hopo‘anga la‘ā."
    },
    {
      "verse": 16,
      "text": "Pea folofola ‘a Sihova kia Mōsese, ‘o pehē,"
    },
    {
      "verse": 17,
      "text": "Ko eni ‘a e hingoa ‘o e tu‘unga me‘a te nau vahe tofi‘a kiate kimoutolu: ko ‘Eliesa ko e taula‘eiki, mo Siosiua ko e foha ‘o Nuni."
    },
    {
      "verse": 18,
      "text": "Pea te mou to‘o ha ‘eiki ‘e taha mei he matakali takitaha ke kau ‘i he vahe tofi‘a."
    },
    {
      "verse": 19,
      "text": "Pea ko e hingoa eni ‘o e tu‘unga me‘a: mei he matakali ‘o Siuta, ko Kēlepi ko e foha ‘o Sīfune."
    },
    {
      "verse": 20,
      "text": "Pea mei he matakali ‘o ha‘a Simione, ko Sāmiuela foha ‘o ‘Amihuti."
    },
    {
      "verse": 21,
      "text": "Mei he matakali ‘o Penisimani, ko ‘Elitati foha ‘o Kisiloni."
    },
    {
      "verse": 22,
      "text": "Pea mei he matakali ‘o ha‘a Tani ha ‘eiki, ko Puki foha ‘o ‘Iokeli."
    },
    {
      "verse": 23,
      "text": "Mei he hako ‘o Siosifa: mei he matakali ‘o ha‘a Manase ha ‘eiki, ko Hanieli foha ‘o ‘Ēfoti:"
    },
    {
      "verse": 24,
      "text": "pea mei he matakali ‘o ha‘a ‘Ifalemi ha ‘eiki, ko Kemueli foha ‘o Sifitani."
    },
    {
      "verse": 25,
      "text": "Pea mei he matakali ‘o ha‘a Sepulone ha ‘eiki ko ‘Elisafani foha ‘o Pa‘anaki."
    },
    {
      "verse": 26,
      "text": "Pea mei he matakali ‘o ha‘a ‘Īsaka ha ‘eiki, ko Palatieli foha ‘o ‘Āsani."
    },
    {
      "verse": 27,
      "text": "Pea mei he matakali ‘o ha‘a ‘Āseli ha ‘eiki, ko ‘Ahihuti foha ‘o Sēlomi."
    },
    {
      "verse": 28,
      "text": "Pea mei he matakali ‘o ha‘a Nafitalai ha ‘eiki, ko Peta-heli foha ‘o ‘Amihuti."
    },
    {
      "verse": 29,
      "text": "Ko kinautolu ia na‘e tu‘utu‘uni ‘e he ‘Eiki ke vahe tofi‘a ki ha‘a ‘Isileli ‘i he fonua ko Kēnani."
    }
  ],
  "timestamp": "2025-08-08T15:54:10.367557"
}