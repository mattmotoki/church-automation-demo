{
  "book": "ISA",
  "book_name": "Isaiah",
  "chapter": 44,
  "version_id": 1307,
  "url": "https://www.bible.com/bible/1307/ISA.44",
  "verses": [
    {
      "verse": 1,
      "text": "KA ko eni, fanongo mai, ‘e Sēkope ko ‘eku sevāniti, mo ‘Isileli ko ‘eku pele."
    },
    {
      "verse": 2,
      "text": "Ko e folofola eni ‘a Sihova na‘e ngaohi mo fa‘u koe talu ho fanau‘i, ‘a e taha ‘oku ‘alu atu ke tokoni: ‘Oua te ke manavahē, si‘eku sevāniti ko Sēkope; si‘i Sesuluni kuo u fili ki ai."
    },
    {
      "verse": 3,
      "text": "He te u lilingi vai ki he fie inua, pea te u ‘uha lolo ki he kelekele mōmoa: te u lilingi hoku laumālie ki ho hako, mo ‘eku tāpuaki ki ho pikilau:"
    },
    {
      "verse": 4,
      "text": "pea te nau huluni ‘i he musie, hangē ko e ngaahi uilou ‘i he ve‘e tafenga vai."
    },
    {
      "verse": 5,
      "text": "Ko Me‘a te ne pehē, ‘Oku ou kau kia Sihova, pea ko Me‘a te ne takua ‘a e hingoa ‘o Sēkope; pea ko Me‘a te ne tā ‘i hono nima ‘a e lea, “‘A Sihova,” pea te ne hingoa-fo‘ou-‘aki ‘a ‘Isileli."
    },
    {
      "verse": 6,
      "text": "Ko e folofola eni ‘a Sihova, ko e Tu‘i ‘o ‘Isileli, ‘io, ‘a hono Koeli ko Sihova Sāpaoti: Ko e ‘Uluaki au, pea ko au ‘a e Kimui; pea ka tuku au, ‘oku ‘ikai ha ‘Otua."
    },
    {
      "verse": 7,
      "text": "Pea ko hai ‘oku tala hangē ko au?–ka pehē, pea ke ne fakamatala, mo hokohoko lelei mai–talu ‘eku ‘ai ‘a e mu‘aki kakai? ‘io, ke nau hanga ‘o fakahā ‘a e ngaahi me‘a ‘o e ‘amui, mo ia ‘oku panaki mai."
    },
    {
      "verse": 8,
      "text": "‘Oua ‘e mo‘utāfu‘ua, pea ‘oua ‘e tetetete: ‘ikai na‘a ku ongoongo ia kiate koe talu fuoloa, ‘o u fakahaa‘i? pea ko kimoutolu ‘eku kau fakamo‘oni. ‘Oku ai koā ha ‘Otua ‘oka tuku au? ‘io, ‘oku ‘ikai ha makatu‘u."
    },
    {
      "verse": 9,
      "text": "‘io, ‘oku ‘ikai te u ‘ilo ‘e au ha taha. Ko e kau ngaohi ‘īmisi ko e koto lusa kotoa pē; pea ko e ngaahi me‘a ‘oku nau loto‘aki ‘oku ‘ikai ‘aonga: ‘io, ko ‘enau kau fakamo‘oni na ko e fa‘ahinga ‘oku ‘ikai ke sio, pea ‘oku ‘ikai te nau ‘ilo ha me‘a; ko hono ‘ātunga ē honau fakamaa‘i."
    },
    {
      "verse": 10,
      "text": "Ko hai ‘oku fa‘u ha ‘Otua, mo haka ‘īmisi?–ko e fai ha me‘a ‘oku ‘ikai hano ‘aonga."
    },
    {
      "verse": 11,
      "text": "Vakai, ‘e mā ‘a e ngaahi kaume‘a ‘o ē; pea ko kinautolu na‘e ngāue ‘i hono ngaohi, ko e hako‘i tangata pē. Ke nau fakataha mai kotoa pē, ke nau tu‘u mai, ke nau mo‘utāfu‘ua, ke nau mā fakataha."
    },
    {
      "verse": 12,
      "text": "Ko e tufunga ‘aione ‘oku ne to‘o ha tutu‘u, pea ‘oku ne ngāue‘aki ‘a e malala vela, pea te ne fakaangaanga ‘aki ha ngaahi hāmala, pea ‘oku ne ngaohi ia ‘aki hono nima mālohi. Faifai ‘oku ne fiekaia, pea ‘oku mole ai hono ivi; ka ‘ikai te ne ma‘u ha vai ke inu, te ne ongosia."
    },
    {
      "verse": 13,
      "text": "Ko e tufunga ‘akau ‘oku ne falō ha kafa; ‘oku ne faka‘ilonga‘i ‘aki ha sioka; ‘oku ne ngaohi ‘aki ha ngaahi tele, ‘oku ne ango ‘aki ha kāpasa, ‘oku ne ngaohi ia ‘i he tatau ‘o e kakai, pea ‘oku ne ngaohi ia ‘o hangē ko e fōtunga ‘o ha tangata, hangē ha taha faka‘ofo‘ofa, ko e ‘ai ke nofo fale."
    },
    {
      "verse": 14,
      "text": "Ko Me‘a ‘oku teu ha ta‘anga sita, pea ‘oku ne to‘o ha ‘akau fefeka, pe ko e ‘oke; ‘io, ‘oku ne fili ha‘ane me‘a ‘i he ngaahi ‘akau ‘o e vao: ‘oku ne tō ha fiki, pea ‘oku fakatupu ia ‘e he ‘uha."
    },
    {
      "verse": 15,
      "text": "Pea ‘oku ‘aonga ki he tangata ke fefie ‘aki; pea ‘oku ne to‘o hano me‘a, ‘o fai‘aki ‘ene talikula; ‘io, ‘oku ne faka‘afu ‘aki ha ‘umu, ‘o ta‘o mā: ‘io, ‘oku ne ngaohi ‘aki ha ‘Otua, ‘o hū ki ai; ‘oku ne ngaohi ‘aki ha ‘īmisi, ‘o ne fo‘ohifo ki ai."
    },
    {
      "verse": 16,
      "text": "Ko e vaeua ‘oku ne tafu ‘aki ‘a e afi; ‘io, ‘i he funga ‘o e vaeua ko ē ‘oku ne kai kakano; ‘oku ne ta‘o me‘akai, ‘o ne kai ke mākona; ‘oku ne talikula ai foki, ‘o ne pehē, Uoi, kuo u kamata māfana, kuo u ongo‘i ‘a e maama."
    },
    {
      "verse": 17,
      "text": "Pea ko hono toe ‘oku ne ngaohi ke ‘otua, ha‘ane ‘aitoli; ‘oku ne fo‘ohifo ki ai, ‘o ne hū, ‘io, ‘oku ne lotu ki ai, ‘o ne pehē, Fakahaofi au; he ko hoku ‘otua koe."
    },
    {
      "verse": 18,
      "text": "‘Oku ‘ikai te nau ‘ilo, pea ‘oku ‘ikai hanau ‘atamai: seuke, kuo pulusi honau mata ke ‘oua te nau sio; mo honau loto ke ‘oua te nau poto."
    },
    {
      "verse": 19,
      "text": "Pea ‘oku ‘ikai te nau fakakaukau, pea ‘oku ‘ikai ha poto pe ‘atamai ke nau pehē ai, Ko hono vaeua na‘a ku tafu ‘aki ‘a e afi; ‘o u ta‘o mā ‘i he funga malala; ‘o u ta‘o kakano ai ‘o kai; pea ko e pehē koā te u ngaohi ‘aki hono toe ha ‘aitoli? ‘o u fo‘ohifo ki ha potupotu‘i ‘akau?"
    },
    {
      "verse": 20,
      "text": "Ko ia ‘oku tauhi ha koto efuefu ‘oku takihee‘i ia ‘e ha loto kuo kākaa‘i, pea ‘oku ‘ikai te ne fakahaofi hono laumālie, pea ‘oku ‘ikai te ne pehē, ‘Ikai ko e loi ia ‘oku ou tōivi hono puke?"
    },
    {
      "verse": 21,
      "text": "Manatu ki he me‘a ko ia, ‘e Sēkope mo ‘Isileli; he ko ‘eku sevāniti koe: ne u fa‘u koe; ‘oku ke tamaio‘eiki kiate au: ‘e ‘Isileli, ‘e ‘ikai te ke ngalo ‘iate au."
    },
    {
      "verse": 22,
      "text": "Kuo u tāmate‘i ho‘o ngaahi angahala hangē ha ‘ao, mo ho‘o ngaahi hia hangē ha loa: foki kiate au: he kuo u huhu‘i koe."
    },
    {
      "verse": 23,
      "text": "Mavava, ‘a e ngaahi langi, He kuo lava ia ‘e Sihova; Hiki tuē ‘a lolofonua; Ha‘aki mai, ‘a e ngaahi mo‘unga, ho‘omou fiefia; ‘A e vao, mo e ‘akau kātoa ‘oku ‘i ai: He kuo huhu‘i ‘e Sihova ‘a Sēkope, Pea ‘oku ne fakalāngilangi‘i ia ‘ia ‘Isileli,"
    },
    {
      "verse": 24,
      "text": "Ko e folofola eni ‘a Sihova ko ho Koeli, mo ia na‘a ne fa‘u koe talu ho fanau‘i: Ko au Sihova ia ‘oku fai ‘a e me‘a kotoa: na‘e folahi ‘a e langi toko taha pē; ha‘ane lula folahi ‘a māmani ta‘ekau ai ha taha;"
    },
    {
      "verse": 25,
      "text": "‘oku fakaiku noa ‘a e ngaahi faka‘ilonga ‘a e fa‘ahinga launoa, mo ‘ai ke faha ‘a e kau tongafisi; ‘oku fakafoki ‘a e kau poto, ke tu‘u mei mui, ‘o ngaohi ‘a e me‘a kuo nau ‘ilo ki ai ke hā ko e sesele;"
    },
    {
      "verse": 26,
      "text": "‘oku ne ‘ai ke tu‘u ‘a e lea ‘a ‘ene sevāniti, mo fakaai ‘a e fale‘i ‘a ‘ene kau talafekau; ‘oku ne folofola ki Selusalema, ‘E toe nofo‘ia; pea ki he ngaahi kolo ‘o Siuta, ‘E toe langa, pea ko ‘enau fu‘u holo te u toe fokotu‘u:"
    },
    {
      "verse": 27,
      "text": "‘oku ne folofola ki he vai‘oho, Mātu‘u, pea te u fakamōmoa ho ngaahi manga:"
    },
    {
      "verse": 28,
      "text": "‘oku folofola kia Kōlesi, Ko ‘eku tauhi sipi ia, pea te ne fakaai kotoa ‘a e me‘a ‘oku ou loto ki ai; ‘io, he‘ene pehē ki Selusalema, ‘E toe langa ia; pea ki he temipale, ‘E toe tanupou."
    }
  ],
  "timestamp": "2025-08-08T15:56:04.240332"
}