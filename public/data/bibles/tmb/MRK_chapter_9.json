{
  "book": "MRK",
  "book_name": "Mark",
  "chapter": 9,
  "version_id": 1307,
  "url": "https://www.bible.com/bible/1307/MRK.9",
  "verses": [
    {
      "verse": 1,
      "text": "Pea hili ‘a e ‘aho ‘e ono na‘e ‘ave ‘e Sīsū ‘a Pita, mo Sēmisi, mo Sione, ‘o ne ‘ohake kinautolu ki ha mo‘unga mā‘olunga, fakaekinautolu pē."
    },
    {
      "verse": 2,
      "text": "Pea na‘e fakakehe hono anga ‘i honau ‘ao;"
    },
    {
      "verse": 3,
      "text": "pea fetapatapaki mai hono ngaahi kofu, ‘o hinaekiaki faufau, ‘oku ‘ikai ha taha fō tupenu ‘i māmani te ne mafai hono fakahinehina ke pehē."
    },
    {
      "verse": 4,
      "text": "Pea na‘e hā kiate kinautolu ‘a ‘Ilaisiā fakataha mo Mōsese; pea na‘a nau ‘i ai ‘o talanoa mo Sīsū."
    },
    {
      "verse": 5,
      "text": "Pea tali ‘e Pita ‘o ne pehē kia Sīsū, Lāpai, ‘oku sai ‘etau ‘i heni: pea mau ngaohi mu‘a ha fakahekeheke ‘e tolu, ‘o taha mo‘ou, pea taha mo‘o Mōsese, pea taha mo‘o ‘Ilaisiā."
    },
    {
      "verse": 6,
      "text": "He na‘e ‘ikai te ne ‘ilo ha me‘a te ne lau; he na‘a nau mate he manavahē."
    },
    {
      "verse": 7,
      "text": "Pea hoko mai ha ‘ao ‘o fakapūlou kinaua; pea ongo mai ha le‘o mei he ‘ao ‘o pehē, Ko hoku ‘alo Pele ‘ena: mou fakaongo kiate ia."
    },
    {
      "verse": 8,
      "text": "Pea fakafokifā na‘a nau sio holo, ‘o ‘ikai te nau ‘ilo ha taha, ka ko Sīsū pē toko taha na‘e ‘iate kinautolu."
    },
    {
      "verse": 9,
      "text": "Pea ‘i he‘enau ō hifo mei he mo‘unga, na‘a ne tapou ange kiate kinautolu, ke ‘oua te nau fakamatala ki ha taha ‘a e ngaahi me‘a kuo nau mamata ki ai, kae‘oua ke toetu‘u mei he mate ‘a e Fanautama ‘a Tangata."
    },
    {
      "verse": 10,
      "text": "Pea nau tauhi ‘a e lea ko ia fakaekinautolu, ‘o fe‘eke pe ko e hā fua ‘a e lea ko ia, “Toetu‘u mei he mate.”"
    },
    {
      "verse": 11,
      "text": "Pea nau fehu‘i kiate ia, ‘o pehē, Ko e hā ‘oku lau ai ‘a e kau sikalaipe, ‘o pehē, Kuo pau ke motu‘a ha‘u ‘a ‘Ilaisiā?"
    },
    {
      "verse": 12,
      "text": "Pea ne lea kiate kinautolu, ‘oku mo‘oni pē ‘a e pehē, ‘Oku motu‘a ha‘u ‘a ‘Ilaisiā, ‘o toe fokotu‘u ‘a e ngaahi me‘a. Ka kuo fēfē nai ‘a e me‘a kuo tohi ki he Fanautama ‘a Tangata, ‘o pehē, ke lahi hono fakamamahi‘i mo hono fakava‘iva‘inga ‘aki?"
    },
    {
      "verse": 13,
      "text": "Ka ‘oku ou tala atu, Kuo ha‘u foki ‘a ‘Ilaisiā, pea kuo nau fai ho‘onautolu loto kiate ia, ‘o hangē ko ia na‘e tohi ke hoko ki ai."
    },
    {
      "verse": 14,
      "text": "Pea ‘i he‘ene ha‘u ki he kau ako, na‘a ne ‘ilo ha fu‘u kakai ‘oku ‘ālopaki kiate kinautolu, pea mo ha kau sikalaipe ‘oku nau fakafehu‘i kiate kinautolu."
    },
    {
      "verse": 15,
      "text": "Pea ‘i he ‘iloange na‘e sio ‘e he kakai kia Sīsū, na‘a nau fu‘u ‘oho, pea nau felelei kotoa pē ‘o fetapa kiate ia."
    },
    {
      "verse": 16,
      "text": "Pea ne fehu‘i kiate kinautolu, Ko e hā ‘a e me‘a na‘a mou fakafehu‘i ai kiate kinautolu?"
    },
    {
      "verse": 17,
      "text": "Pea tali ki ai ‘e ha toko taha mei he kakai, Tangata‘eiki, ne u ha‘u mo au hoku ‘uhiki kiate koe, ‘oku ‘iate ia ha fa‘ahikehe fakanoa;"
    },
    {
      "verse": 18,
      "text": "pea neongo pe ko e fē ha potu ‘e puke ai ‘e he fa‘ahikehe, ‘oku ne ha‘aki ia, pea ‘oku koa hono ngutu, mo ngai‘i hono nifo, mo ne mate; pea u lea ki ho‘o kau ako ke nau kapusi ia, ka na‘e ‘ikai te nau mafai."
    },
    {
      "verse": 19,
      "text": "Ka ka tali ‘e ia ‘o ne pehē, ‘A e fa‘ahinga ta‘etui, ‘e ngata ‘afē ‘eku ‘iate kimoutolu? ‘E ngata ‘afē ‘eku kātaki‘i kimoutolu? ‘Omi ia kiate au. Pea nau ‘omi ia kiate ia."
    },
    {
      "verse": 20,
      "text": "Pea ‘i he vakai leva ‘e he fa‘ahikehe kia Sīsū, na‘a ne fu‘u fakatekelili‘i ‘a e tama, ‘o ne patū ki he kelekele, ‘o teketekefili, pea koa hono ngutu."
    },
    {
      "verse": 21,
      "text": "Pea fehu‘i ‘e Sīsū ki he‘ene tamai, Kuo fēfē hono fuoloa ‘o e hoko ‘a e me‘a ni kiate ia? Pea ne tali, Mei he‘ene valevale."
    },
    {
      "verse": 22,
      "text": "Pea kuo tu‘o lahi ‘ene lī ia ki lalo, ‘io, ki he afi mo e vai ke tāmate‘i ia: ka ‘o kapau te ke lava ha me‘a, pea ke ‘alo‘ofa kiate kimaua ‘o tokoni mai."
    },
    {
      "verse": 23,
      "text": "Pea pehē ‘e Sīsū ki ai, “‘O kapau ‘e lava,” koā? ‘oku malava ‘a e me‘a kotoa pē ki ha taha ‘oku tui."
    },
    {
      "verse": 24,
      "text": "Kalanga leva ‘a e tamai ‘a e tamasi‘i, ‘o ne pehē, ‘oku ou tui pē: tokoni ‘eku ta‘etui."
    },
    {
      "verse": 25,
      "text": "Pea ‘i he vākai ‘e Sīsū ‘oku felelei mai ‘a e kakai, na‘a ne lolomi ‘a e fa‘ahikehe, he‘ene folofola ki ai, ‘a e fa‘ahikehe fakanoa mo tuli, ‘oku ou kouna atu ke ke mahu‘i mai meiate ia, pea ‘oua te ke toe hū ki ai."
    },
    {
      "verse": 26,
      "text": "Pea kaila ‘a e fa‘ahikehe, ‘o ne fakatekelili‘i lahi ia, ‘o ne toki mahu‘i mai: pea na‘e hangē kuo mate ‘a e tama; ‘io, na‘e lea ‘a e kakai, Kuo pekia."
    },
    {
      "verse": 27,
      "text": "Ka ka puke ‘e Sīsū hono nima ‘o langa‘i, pea ne tu‘u hake."
    },
    {
      "verse": 28,
      "text": "Pea ‘i he hū ‘a Sīsū ki fale, na‘e fehu‘i kiate ia ‘e he‘ene kau ako fakaekinautolu, Ko e hā na‘e ‘ikai te mau lava ai ‘e kimautolu ke kapusi ia?"
    },
    {
      "verse": 29,
      "text": "Pea ne pehē kiate kinautolu, Ko e fa‘ahinga ko eni ‘oku ‘ikai lava ke mahu‘i, ka ‘i he lotu pē."
    },
    {
      "verse": 30,
      "text": "Pea nau ‘alu mei he potu ko ia, ‘o nau fononga atu ‘i Kāleli; pea na‘e ‘ikai te ne loto ke ‘ilo ‘e ha taha ki ai."
    },
    {
      "verse": 31,
      "text": "He na‘a ne fa‘a enginaki ki he‘ene kau ako mo pehē, ‘e tukuange ‘a e Fanautama ‘a Tangata ki he nima ‘o e kakai, pea te nau tāmate‘i ia; pea hili ‘a e ‘aho ‘e tolu ‘o hono tāmate‘i te ne toetu‘u."
    },
    {
      "verse": 32,
      "text": "Ka na‘e ‘ikai te nau ‘ilo hono ‘uhinga ‘o e lea ko ia, pea na‘a nau mālū‘ia ke toe fehu‘i kiate ia."
    },
    {
      "verse": 33,
      "text": "Pea nau a‘u ki Kāpaneume; pea ‘i he‘ene ‘i he fale na‘a ne fehu‘i kiate kinautolu, Ko e hā ‘a e me‘a na‘a mou fakakikihi ki ai ‘i he hala?"
    },
    {
      "verse": 34,
      "text": "Pea na‘a nau longo pē: he kuo nau fakakikihi ‘i he hala, pe ko hai ‘oku lahi."
    },
    {
      "verse": 35,
      "text": "Pea nofo ‘a Sīsū, ‘o ne ui ange ‘a e kau Hongofulumāua, ‘o ne pehē ki ai, Ka ai ha taha ‘oku ne holi ke ‘uluaki ‘i ha kakai, ke ne nofo ko e kimui ‘aupito mo honau sevāniti."
    },
    {
      "verse": 36,
      "text": "Pea ne to‘o ha tamasi‘i, ‘o ne tuku ia ‘i honau lotolotonga; ‘o ne hapai ia, mo ne pehē kiate kinautolu."
    },
    {
      "verse": 37,
      "text": "Ko ia ‘oku ne tali ha tamasi‘i pehē ‘e taha ‘i hoku hingoa, ‘oku ne tali au; pea ko ia ‘oku ne tali au, ‘oku ‘ikai ko au pē ‘oku ne tali, ka ko ia ne ne fekau mai au."
    },
    {
      "verse": 38,
      "text": "Pea na‘e lea kiate ia ‘e Sione ‘o pehē, Tangata‘eiki, na‘a mau ‘ilo ha taha ‘oku ne kapusi tēvolo ‘i ho huafa, ka ko e toko taha ‘oku ‘ikai kau ‘i hotau lahi; pea mau fai ke ta‘ofi ia, koe‘uhi ko e ‘ikai te ne kau ‘i hotau lahi."
    },
    {
      "verse": 39,
      "text": "Ka ka tali ‘e Sīsū, ‘oua ‘e ta‘ofi ia: he ‘oku ‘ikai ha taha te ne fai ha mana ‘i hoku hingoa, pea ne hanga leva ‘o lau‘i kovi au."
    },
    {
      "verse": 40,
      "text": "He ko ia ‘oku ‘ikai te ne tu‘u kiate kitautolu, ‘oku ne tu‘u ma‘atautolu."
    },
    {
      "verse": 41,
      "text": "Pea ko ia te ne ‘ange kiate kimoutolu ha hu‘a vai koe‘uhi pē ko e hingoa, ko e pehē ‘oku mou kau kia Kalaisi, Ko au ē, ‘oku ou tala atu, ‘e ‘ikai ‘aupito mole ‘ene totongi ‘a‘ana."
    },
    {
      "verse": 42,
      "text": "Ka ‘oka ai ha tangata te ne fakatūkia ha taha ‘i si‘i tamaiki ni ‘oku tui–‘ē, ka ne tau ha fu‘u maka fale ‘i he kia ‘o e tangata ko ia, ‘o lī ia ki tahi, ne ngutuhua ange kiate ia."
    },
    {
      "verse": 43,
      "text": "Pea kapau ‘e fakatūkia koe ‘e ho nima, tu‘usi atu ia: ‘oku ngutuhua ange ha‘o a‘u nima taha ki he mo‘ui, ‘i ha‘o mole nima ua ki he Kihena ko ia ‘a ia ‘oku ta‘ematāmate‘i hono afi."
    },
    {
      "verse": 44,
      "text": "‘A ia ‘oku ‘ikai ‘auha ai honau ‘uanga, pea ‘oku ‘ikai mate ai ‘a e afi."
    },
    {
      "verse": 45,
      "text": "Pea kapau ‘e fakatūkia koe ‘e ho va‘e, tu‘usi ia: ‘oku ngutuhua ange ha‘o a‘u ve‘etaha ki he mo‘ui, ‘i hao lī ve‘eua ki Kihena."
    },
    {
      "verse": 46,
      "text": "‘A ia ‘oku ‘ikai ‘auha ai honau ‘uanga, pea ‘oku ‘ikai mate ai ‘a e afi."
    },
    {
      "verse": 47,
      "text": "Pea kapau ‘e fakatūkia koe ‘e ho mata, li‘aki ia: ‘oku ngutuhua ange ha‘o a‘u mata taha ki he pule‘anga ‘o e ‘Otua, ‘i hao lī mataua ki Kihena."
    },
    {
      "verse": 48,
      "text": "Ko ia, ‘a ia ‘oku ‘ikai ‘auha ai honau ‘uanga, pea ‘oku ‘ikai mate ai ‘a e afi."
    },
    {
      "verse": 49,
      "text": "Koe‘uhi ‘e fakamāsila ‘a e kakai kotoa pē ‘aki ha afi."
    },
    {
      "verse": 50,
      "text": "Ko e me‘a ‘aonga ‘a e māsima: ka ‘oka mole mei he māsima hono kona, te mou fakamahimahi ia ‘aki ‘a e hā? ‘Ē, mou takitaha tauhi ‘i hono loto ha māsima; pea mou fe‘ofo‘ofani ‘i ho‘omou feangai."
    }
  ],
  "timestamp": "2025-08-08T15:57:05.961520"
}