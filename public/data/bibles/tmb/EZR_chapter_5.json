{
  "book": "EZR",
  "book_name": "Ezra",
  "chapter": 5,
  "version_id": 1307,
  "url": "https://www.bible.com/bible/1307/EZR.5",
  "verses": [
    {
      "verse": 1,
      "text": "PEA hanga ‘a e ongo palōfita, ‘a e palōfita ko Hākeai, pea mo Sākalaia foha ‘o ‘Ito, ‘o na fai ‘ena palofisai ki he kau Siu na‘e ‘i Siuta mo Selusalema; ‘io, ‘i he huafa ‘o e ‘Otua ‘o ‘Isileli kuo hifo kiate kinaua."
    },
    {
      "verse": 2,
      "text": "Toki tutu‘u ‘a Seluipepeli foha ‘o Saletili, mo Sisua foha ‘o Siosateki, ‘o na kamata ke langa ‘a e fale, ‘o e ‘Otua ‘oku ‘i Selusalema; pea kau mo kinaua ‘a e ongo palōfita ‘a e ‘Otua, ‘o tokoni ki ai."
    },
    {
      "verse": 3,
      "text": "‘I he taimi ko ia na‘e omi kiate kinautolu ‘a Tatenai ko e kōvana ‘o Tu‘a-vaitafe, mo Sētali-Posenai, mo honau fa‘ahi, ‘o nau lea kiate kinautolu, ‘o pehē, Ko hai na‘e fai tu‘utu‘uni kiate kimoutolu ke langa ‘a e fale ni, mo faka‘osi ‘a e ‘ā ni?"
    },
    {
      "verse": 4,
      "text": "Pea mau lea kiate kinautolu ‘o taau mo ia. Pea nau toki pehē, Ko hai ‘a e hingoa ‘o e kau tangata ‘oku ngaohi ‘a e fale ni?"
    },
    {
      "verse": 5,
      "text": "Ka ko e fofonga ‘o honau ‘Otua na‘a ne siofi ‘a e mātu‘a Siu, pea na‘e ‘ikai te nau ta‘ofi kinautolu, ka nau ‘oua pē ke a‘u ‘a e me‘a kia Talaiasi, ka nau toki tali tohi."
    },
    {
      "verse": 6,
      "text": "Ko e hiki ‘o e tohi na‘e fai ‘e Tatenai ko e kōvana ‘o Tu‘a-vaitafe, mo Sētali-Posenai, mo honau fa‘ahi ko e kau ‘Afa‘asaka, ‘a ia na‘e nofo ‘i Tu‘a-vaitafe, kia Kingi Talaiasi:"
    },
    {
      "verse": 7,
      "text": "na‘a nau ‘atu ha tohi ki ai, ‘a ia na‘e tu‘u ai ‘o pehē, Kia Kingi Talaiasi ‘Ofa atu ‘aupito."
    },
    {
      "verse": 8,
      "text": "“Ke mea‘i ‘e he ‘Afiona, na‘a mau ‘alu ki he vahefonua ko Siuta, ki he fale ‘o e ‘Otua lahi, pea tā ‘oku langa ia ‘aki ‘a e maka lalahi, pea ‘oku laku toka ‘i he holisi, pea ‘oku fai tokanga ‘a e ngāue ko ia, pea ‘oku lakaimonū ‘i he‘enau ala."
    },
    {
      "verse": 9,
      "text": "Pea mau toki fehu‘i ki he mātu‘a ko ia, ‘o mau lea kiate kinautolu, ‘o pehē, Ko hai na‘e ‘atu ‘a e tu‘utu‘uni ke langa ‘a e fale ko ē, mo faka‘osi ‘a e ‘ā ni?"
    },
    {
      "verse": 10,
      "text": "Na‘a mau ‘eke foki honau hingoa ke faka‘ilo ki he ‘afiona ke mau tohi ‘a e hingoa ‘o e tu‘unga me‘a na‘e takimu‘a."
    },
    {
      "verse": 11,
      "text": "Pea nau tali mai, ‘o pehē, Ko kimautolu ko e kau tamaio‘eiki ‘o e ‘Otua ‘o langi mo māmani, pea ‘oku mau langa ‘a e fale na‘e langa lahi ta‘u ‘i mu‘a atu, ‘a ia na‘e langa mo faka‘osi ‘e ha tu‘i lahi ‘o ‘Isileli"
    },
    {
      "verse": 12,
      "text": "Ka ko e me‘a ‘i he langa‘i ‘e he‘emau ngaahi kui ‘a e houhau ‘o e ‘Otua ‘o langi, ko ia na‘a ne tuku kinautolu ki he nima ‘o Nepukanesa ko e Tu‘i Pāpilone, ‘a e ‘Eiki Kalitia, ‘a ia na‘a ne faka‘auha ‘a e fale ko ē, ‘o taki pōpula ‘a e kakai ki Pāpilone."
    },
    {
      "verse": 13,
      "text": "Ka ‘i he ‘uluaki ta‘u ‘o Kōlesi ko e Tu‘i Pāpilone, na‘e fai tu‘utu‘uni ‘e Kingi Kōlesi ke langa ‘a e fale ‘o e ‘Otua ko eni."
    },
    {
      "verse": 14,
      "text": "Kae‘uma‘ā ko e nāunau koula mo siliva ‘o e fale ‘o e ‘Otua, ‘a ia na‘e ‘ave ‘e Nepukanesa mei he temipale ‘i Selusalema, mo fakahū ki he temipale ‘oku ‘i Pāpilone, na‘e to‘o ia ‘e Kingi Kōlesi mei he temipale ‘i Pāpilone, ‘o tuku ki ha taha na‘e hingoa ko Sesipasa, ‘a ia kuo ne fokotu‘u ke kōvana."
    },
    {
      "verse": 15,
      "text": "Pea ne folofola ki ai, Ko e nāunau ni ke ke to‘o: ‘alu tuku ia ki he temipale ‘oku ‘i Selusalema, pea ke fai ‘a e langa ‘o e fale ‘o e ‘Otua ‘i hono tu‘unga."
    },
    {
      "verse": 16,
      "text": "Toki ha‘u ‘a e Sesipasa ko ia, ‘o tanupou ‘a e fale ‘o e ‘Otua ‘oku ‘i Selusalema; pea talu ai pē mo e fai hono langa, pea kuo te‘eki ke ‘osi."
    },
    {
      "verse": 17,
      "text": "“Pea ko ia, ka lelei ki he ‘afiona, ke fai ha kumi ‘i he fale koloa ‘o e tu‘i hena, ‘a ia ‘oku ‘i Pāpilone, pe ‘oku mo‘oni na‘e fai ‘e Kingi Kōlesi ha tu‘utu‘uni ke langa ‘a e fale ni ‘o e ‘Otua ‘i Selusalema; pea ke tala mai ‘e he tu‘i pe ko e hā hono finangalo ‘i he me‘a ni.”"
    }
  ],
  "timestamp": "2025-08-08T15:55:05.241908"
}