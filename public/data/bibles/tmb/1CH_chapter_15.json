{
  "book": "1CH",
  "book_name": "1 Chronicles",
  "chapter": 15,
  "version_id": 1307,
  "url": "https://www.bible.com/bible/1307/1CH.15",
  "verses": [
    {
      "verse": 1,
      "text": "PEA ne langa hano ngaahi fale ‘i Kolo-‘o-Tēvita; pea ne teuteu ha potu ki he ‘A‘ake ‘o ‘Elohimi, ‘o ne fokotu‘u ha tēniti ki ai."
    },
    {
      "verse": 2,
      "text": "Toki folofola ‘a Tēvita, ‘Oku tapu ke kauala ‘a e ‘A‘ake ‘o ‘Elohimi ka ko e kau Līvai pē: he ko kinautolu pē kuo fili ‘e Sihova ke kauala ‘a e ‘A‘ake ‘o ‘Elohimi, pea ke fai hono tauhi ‘o ta‘engata."
    },
    {
      "verse": 3,
      "text": "Pea tānaki ‘e Tēvita ‘a ‘Isileli kātoa ki Selusalema, ke fakahā‘ele ‘a e ‘A‘ake ‘o Sihova ki he potu kuo ne teuteu ki ai."
    },
    {
      "verse": 4,
      "text": "Pea fakataha ‘e Tēvita ‘a e hako ‘o ‘Ēlone mo e kau Līvai:"
    },
    {
      "verse": 5,
      "text": "‘i he hako ‘o Kōhate; ko ‘Ulieli ‘a e pule, mo hono kāinga ‘e toko teau mā uofulu:"
    },
    {
      "verse": 6,
      "text": "‘i he hako ‘o Mēlali; ko ‘Āsaia ‘a e pule, mo hono kāinga ko e toko uangeau mā uofulu:"
    },
    {
      "verse": 7,
      "text": "‘i he hako ‘o Kēsome; ko Sioeli ‘a e pule, mo hono kāinga ko e toko teau mā tolungofulu: ‘i he hako ‘o ‘Elisafani;"
    },
    {
      "verse": 8,
      "text": "ko Sēmaia ‘a e pule, mo hono kāinga ‘e toko uangeau: ‘i he hako ‘o Hepeloni;"
    },
    {
      "verse": 9,
      "text": "ko ‘Eliela ‘a e pule, mo hono kāinga ‘e toko valungofulu:"
    },
    {
      "verse": 10,
      "text": "‘i he hako ‘o ‘Osieli; ko ‘Aminatape ‘a e pule, mo hono kāinga ‘e toko teau mā hongofulu mā ua."
    },
    {
      "verse": 11,
      "text": "Pea ui ange ‘e Tēvita ‘a Sātoki mo ‘Āpaiata ko e ongo taula‘eiki, pea mo e kau Līvai, ‘a ‘Ulieli, ‘a ‘Āsaia, mo Sioeli, Sēmaia, mo ‘Eliela, mo ‘Aminatape."
    },
    {
      "verse": 12,
      "text": "Pea ne pehē kiate kinautolu, Ko kimoutolu ko e ngaahi ‘ulumotu‘a ‘o e kau Līvai: mou fakatāpui kimoutolu, ‘a kimoutolu mo homou kāinga, ke mou fakahā‘ele mai ‘a e ‘A‘ake ‘o Sihova ko e ‘Otua ‘o ‘Isileli ki he potu kuo u teuteu ki ai."
    },
    {
      "verse": 13,
      "text": "He ko e ‘ikai te mou motu‘a fai, ‘a ē ā na‘e pā mai ai ‘e Sihova ko hotau ‘Otua kiate kitautolu, koe‘uhi na‘e ‘ikai te tau feinga‘i ia ‘o taau mo e konisitūtone."
    },
    {
      "verse": 14,
      "text": "Ko ia na‘e fakatāpui kinautolu ‘e he kau taula‘eiki mo e kau Līvai, ke fakahā‘ele hake ‘a e ‘A‘ake ‘o Sihova ko e ‘Otua ‘o ‘Isileli."
    },
    {
      "verse": 15,
      "text": "Pea na‘e kauala ‘e ha‘a Līvai ‘a e ‘A‘ake ‘o ‘Elohimi, ‘o hangē ko e tu‘utu‘uni ‘a Mōsese na‘e fai ‘i he funga ‘o e folofola ‘a Sihova, ko e hilifaki ‘a e ‘akau ha‘amo ki honau uma."
    },
    {
      "verse": 16,
      "text": "Pea folofola ‘a Tēvita ki he hou‘eiki Līvai ke fokotu‘u honau kāinga ‘a e kau hiva‘aki ‘a e ngaahi me‘a hiva, ‘a e ngaahi helefilo mo ha‘ape mo simipale, ke fakaongo atu le‘o lahi ‘i he fakafiefia."
    },
    {
      "verse": 17,
      "text": "Ko ia na‘e tu‘utu‘uni ‘e he kau Līvai ‘a Hēmani ko e foha ‘o Sioeli, pea mei hono kāinga ‘a ‘Ēsafe ko e foha ‘o Pelekaia; pea mei honau kāinga ko ha‘a Mēlali ‘a ‘Ētani foha ‘o Kūsaia;"
    },
    {
      "verse": 18,
      "text": "pea ke ō mo kinautolu honau kāinga ‘i hono ua ‘o e kalasi; ko Sākalaia, ko Peni, mo Siasieli, mo Semilamoti, mo Sīheli, mo ‘Uni, ko ‘Eliapi, mo Penaia, mo Ma‘aseia, mo Matitaia, mo ‘Elifelehu, mo Mikineia; pea mo ‘Ōpeti-itomi mo Sieli, ‘a e ongo le‘o matapā."
    },
    {
      "verse": 19,
      "text": "Ko ia, ko e kau hiva, ‘a Hēmani, ‘Ēsafe, mo ‘Ētani, na‘e fakasimipale palasa ke fakaongo atu;"
    },
    {
      "verse": 20,
      "text": "pea mo Sākalaia, mo ‘Asieli, mo Semilamoti, mo Sīheli, mo ‘Uni, mo ‘Eliapi, mo Ma‘aseia, mo Penaia, na‘e fakahelefilo ke lau ‘olunga;"
    },
    {
      "verse": 21,
      "text": "pea ko Matitaia, mo ‘Elifelehu, mo Mikineia mo ‘Ōpeti-itomi, mo Sieli, mo ‘Asasaia, na‘e fakaha‘ape ke laulalo ke taki."
    },
    {
      "verse": 22,
      "text": "Pea ko Kenanaia ko e pule ‘o e kau Līvai na‘e ‘a‘ana ‘a e hua: na‘e ‘a‘ana ‘a e fakatonutonu ‘o e tō, he ko e poto,"
    },
    {
      "verse": 23,
      "text": "pea ko Pelekaia mo ‘Elikena ko e ongo le‘o matapā ki he ‘A‘ake."
    },
    {
      "verse": 24,
      "text": "Pea ko Sepanaia mo Siosafate, mo Nātaniela, mo ‘Amasai, mo Sākalaia, mo Penaia, mo ‘Eliesa ko e kau taula‘eiki, na‘a nau mu‘omu‘a ‘i he ‘A‘ake ‘o ‘Elohimi, ‘o ifi talupite: pea ko ‘Ōpeti-itomi mo Sīhia ko e ongo le‘o matapā ki he ‘A‘ake."
    },
    {
      "verse": 25,
      "text": "Ko ia, ko Tēvita mo e kau mātu‘a ‘Isileli, mo e ngaahi kapiteni ‘o e toko‘i afe, na‘a nau ‘alu ke fakahā‘ele mai ‘a e ‘A‘ake ‘o e Kovinānite ‘o Sihova mei he fale ‘o ‘Ōpeti-itomi mo e fakafiefia."
    },
    {
      "verse": 26,
      "text": "Pea ‘i he ‘iloange na‘e tokoni ‘a e ‘Eiki ki he kau Līvai na‘e kauala ‘a e ‘A‘ake ‘o e Kovinānite ‘o Sihova, pea na‘a nau feilaulau ‘aki ha fitu‘i pulu mo ha fitu‘i sipi tangata."
    },
    {
      "verse": 27,
      "text": "Pea ko Tēvita na‘e kofu ‘aki ha kofu tōtōlofa ko e līneni, mo e kau Līvai na‘e kauala ‘a e ‘A‘ake, mo e kau hiva, mo Kenanaia ko e pule ‘o e hua ‘a e kau hiva: pea na‘e ‘ia Tēvita ha ‘ēfoti tupenu."
    },
    {
      "verse": 28,
      "text": "Ko ia, ko ‘Isileli kātoa na‘a nau fakahā‘ele ‘a e ‘A‘ake ‘o e Kovinānite ‘o Sihova mo e mavava, mo e ifi koaneti mo talupite, pea ai mo e ngaahi simipale ‘oku ongo atu fakataha mo e helefilo mo e ha‘ape."
    },
    {
      "verse": 29,
      "text": "Pea ‘i he ‘iloange na‘e hū ‘a e ‘A‘ake ‘o e Kovinānite ‘o Sihova ki Kolo-‘o-Tēvita, na‘e fakasio ki tu‘a ‘a Maikale ko e ‘ōfefine ‘o Saula ‘i he kātupa, ‘o ne mamata kia Kingi Tēvita hangē ka a‘a mai he kakai ‘i he‘ene fu‘u hopo mo fai faiva; pea ne maa‘i ia ‘i hono loto."
    }
  ],
  "timestamp": "2025-08-08T15:54:53.905500"
}