{
  "book": "PSA",
  "book_name": "Psalms",
  "chapter": 37,
  "version_id": 1307,
  "url": "https://www.bible.com/bible/1307/PSA.37",
  "verses": [
    {
      "verse": 1,
      "text": "‘OUA te ke ha‘aki hoha‘a koe‘uhi ko e kau faihala, ‘Oua te ke meheka koe‘uhi ko e kakai ‘oku ngāue kākā."
    },
    {
      "verse": 2,
      "text": "He vave honau tu‘usi hangē ko e musie, Pea hangē ko e mohuku mata ‘enau mae."
    },
    {
      "verse": 3,
      "text": "Falala koe kia Sihova, ‘o fai lelei, Nofo ‘i he fonua, ‘o kai ta‘eteki."
    },
    {
      "verse": 4,
      "text": "Tu‘u foki ‘i he ‘Eiki ho‘o manako, Pea te ne ‘atu ‘a e ngaahi kole ‘a ho loto."
    },
    {
      "verse": 5,
      "text": "Tekaki kia Sihova ho ‘alunga; ‘Io, falala ki ai, pea te ne fai ‘e ia."
    },
    {
      "verse": 6,
      "text": "‘Io, te ne fakahopo hake ho‘o mā‘oni‘oni hangē ko e maama, Mo e hā ho tonuhia ‘o hangē ko e ho‘atā."
    },
    {
      "verse": 7,
      "text": "Nofo fakalongo koe ki he ‘Eiki, ‘o tatali kiate ia: ‘Oua te ke ha‘aki hoha‘a koe‘uhi ko ha taha ‘oku taka monū‘ia. Ha tangata ‘oku puleaki‘i me‘a ‘o lava."
    },
    {
      "verse": 8,
      "text": "Ma‘u ā ‘a e mamahi, pea tukuange ‘a e ‘ita: ‘Oua ‘e ha‘aki hoha‘a; ‘e iku kovi pē ia."
    },
    {
      "verse": 9,
      "text": "He ko e kau ta‘efaitotonu ‘e tu‘usi ia: Ka ko ha‘a matatali kia Sihova Ko kinautolu ‘e tō ki ai ‘a e fonua."
    },
    {
      "verse": 10,
      "text": "‘Io, ‘oku toe si‘i pea mole ‘a ia ‘oku fai kovi; ‘Io, te ke hakule ‘a e potu na‘e ‘i ai, ka ‘oku ‘ikai."
    },
    {
      "verse": 11,
      "text": "Ka ‘e ma‘u ‘a e fonua ‘e he fa‘a kātaki; Pea te nau fefiefia‘i ‘i he melino lahi."
    },
    {
      "verse": 12,
      "text": "Ko e faikovi ‘oku ne puleaki‘i me‘a ki he mā‘oni‘oni, Pea ‘oku ne ‘ūtaki kaunifo ki ai."
    },
    {
      "verse": 13,
      "text": "‘Ē, ‘oku kata kiate ia ‘e ‘Ātonai; He ‘oku ne vakai hono ‘aho ‘oku ‘unu‘unu mai."
    },
    {
      "verse": 14,
      "text": "Ko e kau faikovi kuo nau unuhi ‘a e heletā, Kuo nau teke foki ‘enau kaufana, Ke tulaki ‘a e ta‘ali‘ekina mo e masiva, Ke tāmate‘i ‘a kinautolu ‘oku totonu ‘enau laka."
    },
    {
      "verse": 15,
      "text": "‘E ulu ‘enau heletā ki ho‘onautolu pē fatafata, Pea ‘e mafesi ‘enau kaufana."
    },
    {
      "verse": 16,
      "text": "‘Oku lelei ‘a e ki‘i me‘a ‘a si‘i mā‘oni‘oni ‘I he fu‘u koloa ‘a e tokolahi faikovi."
    },
    {
      "verse": 17,
      "text": "He ‘e mafesi ‘a e nima ‘o e kau faikovi; Ka ‘oku poupou ai pē ‘e Sihova ‘a e mā‘oni‘oni."
    },
    {
      "verse": 18,
      "text": "‘Oku ‘ilo‘i ‘e Sihova ‘a e ngaahi ‘aho ‘o e kau haohaoa, Pea ko honau tofi‘a ‘e tu‘u ‘o ta‘engata."
    },
    {
      "verse": 19,
      "text": "‘I he taimi kovi ‘e ‘ikai te nau ‘amanaki noa, Pea ‘i he ngaahi ‘aho kovi te nau mākona."
    },
    {
      "verse": 20,
      "text": "He ko e kau faikovi ‘e ‘auha, Pea ko e ngaahi fili ‘o Sihova ‘e hangē ko e teunga ‘o e toafa: Te nau mole, te nau mole ‘i he kohu na."
    },
    {
      "verse": 21,
      "text": "‘Oku nō ‘e he faikovi, ‘o ‘ikai totongi; Ka ‘oku ‘ofa ‘o fai ha foaki ‘e he mā‘oni‘oni."
    },
    {
      "verse": 22,
      "text": "He ko ha‘a tāpuekina meiate ia te nau ma‘u ‘a e fonua, Ka ko ha‘a mala‘ia meiate ia ‘e motuhia."
    },
    {
      "verse": 23,
      "text": "‘Oku meia Sihova ‘a e ma‘u ‘o e laka ‘a e tangata; Pea ‘oku ne ‘ofa ki hono ‘alu‘anga."
    },
    {
      "verse": 24,
      "text": "Neongo te ne humu ‘e ‘ikai te ne lafalafa; He ‘oku pukepuke ‘e Sihova hono nima."
    },
    {
      "verse": 25,
      "text": "Na‘a ku talavou, pea Kuo u motu‘a ni: Ka kuo te‘eki te u mamata ki ha mā‘oni‘oni kuo li‘aki. Pe ko hono hako ‘oku nofo ke kole me‘akai;"
    },
    {
      "verse": 26,
      "text": "Ko e kotoa ‘o e ‘aho ‘oku ne nofo ke tali nō; Pea ‘oku fai tāpuekina ‘a hono hako."
    },
    {
      "verse": 27,
      "text": "Hiki mei he kovi ‘o fai lelei; Pea ‘e ta‘engata ho‘o nofo ai."
    },
    {
      "verse": 28,
      "text": "He ‘oku manako ‘e Sihova ki he fakatonutonu me‘a, Pea ‘e ‘ikai te ne li‘aki hono ‘ofa‘anga; ‘E tauhi kinautolu ‘o ta‘engata: Kae motuhi ‘a e hako ‘o e faihala."
    },
    {
      "verse": 29,
      "text": "Ko ha‘a faitotonu te nau ma‘u ‘a e fonua, Pea te nau nofo ai ‘o tuputupu‘a."
    },
    {
      "verse": 30,
      "text": "Ko e ngutu ‘o faitotonu ‘oku ne pu‘aki me‘a poto, Pea ko e me‘a kuo ‘osi ‘a sivi ‘oku talanoa ki ai ‘a hono ‘elelo."
    },
    {
      "verse": 31,
      "text": "‘Oku ‘i hono loto ‘a e lao ‘o hono ‘Otua: ‘Oku ‘ikai ha‘ane laka ‘e hekea."
    },
    {
      "verse": 32,
      "text": "‘Oku tokamalumu ‘e he angakovi ki he fai lelei. ‘O ne kumi tu‘unga ki hano tāmate‘i."
    },
    {
      "verse": 33,
      "text": "‘E ‘ikai li‘aki ia ‘e Sihova ki hono nima, Pea ‘i hono fakamaau ‘e ‘ikai te ne fakahalaia."
    },
    {
      "verse": 34,
      "text": "Talitali kia Sihova, pea tauhi hono ‘alunga, Pea te ne hākeaki‘i koe ke ma‘u ‘a e fonua: Ka hoko ‘a e motuhi ‘o ha‘a faikovi te ke mātā ia."
    },
    {
      "verse": 35,
      "text": "Kuo u mamata ki ha tangata ko e manavahē‘ia, Pea holofa hangē ha ‘akau mo‘ui kuo te‘eki ue‘ia."
    },
    {
      "verse": 36,
      "text": "Faifai pea ‘alu ange ai ha taha–uoke! kuo ‘ikai; Pea u kumikumi kiate ia kae ‘ikai hā mai."
    },
    {
      "verse": 37,
      "text": "Tokanga‘i ‘a si‘i haohaoa, pea vakavakai ‘a mā‘oni‘oni ē: He ko e ‘amui ‘o e tangata ko ia ko e koto tu‘umālie."
    },
    {
      "verse": 38,
      "text": "Ka ko e kau faihala ‘e faka‘auha fakataha: Ko e ‘amui ‘o e kau faihala ‘e motuhia."
    },
    {
      "verse": 39,
      "text": "Ka ko e fakamo‘ui ‘o e faitotonu ‘oku meia Sihova, Ko honau hūfanga ia ‘i he taimi faingata‘a."
    },
    {
      "verse": 40,
      "text": "‘Io, ‘oku tokoni‘i kinautolu ‘e Sihova mo fakahaofi: ‘Oku ne fakahaofi kinautolu mei he kau faihala, mo ne fakamo‘ui, Koe‘uhi ‘oku ‘iate ia ‘enau tui."
    }
  ],
  "timestamp": "2025-08-08T15:55:27.271884"
}