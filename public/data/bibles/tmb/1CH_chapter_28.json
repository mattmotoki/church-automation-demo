{
  "book": "1CH",
  "book_name": "1 Chronicles",
  "chapter": 28,
  "version_id": 1307,
  "url": "https://www.bible.com/bible/1307/1CH.28",
  "verses": [
    {
      "verse": 1,
      "text": "PEA fakataha ‘e Tēvita ki Selusalema ‘a e hou‘eiki kotoa ‘o ‘Isileli, ‘a e kau pule ‘o e ngaahi kalasi, pea ko e kau kapiteni toko‘i afe mo teau, mo e kau pule ‘o e koloa tu‘a mo e fanga manu ‘a e tu‘i mo ‘ene fānau; pea ha‘u ai mo e kau ‘iunoke, mo e kau Helo, mo e kau to‘a tete‘e fua pē."
    },
    {
      "verse": 2,
      "text": "Pea ma‘ama‘a hake ‘a Kingi Tēvita, ‘o tu‘u, ‘o ne folofola mai, Fanongo mai, hoku kāinga mo hoku kakai. Ko au na‘e ‘i hoku loto ke langa ha fale mālōlō‘anga ma‘a e ‘A‘ake ‘o e Kovinānite ‘o Sihova, pea ma‘a e tu‘ungava‘e ‘o hotau ‘Otua: pea kuo ‘osi ‘eku tokonaki ke langa."
    },
    {
      "verse": 3,
      "text": "Ka ka folofola mai ‘a ‘Elohimi, ‘E ‘ikai te ke langa ‘e koe ha fale ki hoku hingoa; he ko e tangata fa‘a tau koe, pea kuo ke lilingi ‘a e toto lahi."
    },
    {
      "verse": 4,
      "text": "Ka na‘e fili au ‘e Sihova ko e ‘Otua ‘o ‘Isileli mei he fu‘u fāmili ‘o ‘eku tamai, ke u tu‘i ki ‘Isileli ‘o ta‘engata: he kuo ne fili ‘a Siuta ke ‘eiki; pea ‘i he ngaahi fāmili ‘o Siuta kuo ne fili ‘a e fāmili ‘o ‘eku tamai, pea ‘i he ngaahi foha ‘o ‘eku tamai na‘a ne manako kiate au, ‘o fakanofo ke tu‘i ki ‘Isileli kātoa;"
    },
    {
      "verse": 5,
      "text": "pea ‘i he‘eku fu‘u fānau (he kuo foaki kiate au ‘e Sihova ha ngaahi foha tokolahi), kuo ne fili hoku foha ko Solomone, ke nofo ‘i he taloni ‘o e pule ‘a Sihova ki ‘Isileli."
    },
    {
      "verse": 6,
      "text": "Pea ne folofola kiate au, ‘o pehē, Ko ho foha na ko Solomone, ko ia te ne langa hoku fale mo hoku ngaahi loto‘ā; he kuo u fili ia mōku foha, pea te u nofo au ko ‘ene tamai."
    },
    {
      "verse": 7,
      "text": "Pea te u fokotu‘u ‘ene pule ‘o ta‘engata ‘o kapau te ne puke ma‘u ke fai ‘eku ngaahi tu‘utu‘uni, mo ‘eku konisitūtone; hangē ko ia ‘oku fai he ‘aho ni."
    },
    {
      "verse": 8,
      "text": "Pea ko eni ‘oku sio mai ‘a ‘Isileli kātoa, ‘a e fakataha ‘a Sihova, pea ‘oku ongo‘i ‘e hotau ‘Otua; mou tauhi mo hakule ‘a e ngaahi tu‘utu‘uni kotoa ‘a Sihova ko homou ‘Otua, koe‘uhi ke mou ma‘u ‘a e fonua lelei ni, pea ke mou tuku fakaholo ki ho‘omou fānau ko e tofi‘a ‘o ta‘engata."
    },
    {
      "verse": 9,
      "text": "Pea ko koe, tama Solomone, ke ke ‘ilo ‘a e ‘Otua ‘o ho tupu‘anga; pea ke ke tauhi ki ai ‘aki ‘a e loto haohaoa mo e laumālie tōnunga; he ‘oku hakule ‘e Sihova ‘a e loto kotoa pē, pea ‘oku ne ‘afio‘i kotoa pē ‘a e ngaahi fakakaukau; kapau te ke kumi kiate ia, te ke ma‘u ia; ka ‘o kapau te ke li‘aki ia, te ne li‘aki koe ‘o ta‘engata."
    },
    {
      "verse": 10,
      "text": "Ko ia ke ke tokanga; he kuo fili koe ‘e Sihova ke langa ha fale mōno ‘afio‘anga tapu: ke ke lototo‘a pē, ‘o fai."
    },
    {
      "verse": 11,
      "text": "Pea ‘ange ‘e Tēvita ki hono foha ko Solomone ‘a e sīpinga ‘o e fale hū‘anga, mo e ngaahi fale ‘o e Temipale, mo hono ngaahi fale koloa, mo hono ngaahi loki ‘olunga, mo e ngaahi loki ki loto, mo e fale hōifua‘anga."
    },
    {
      "verse": 12,
      "text": "Mo e sīpinga ‘o e me‘a kehekehe na‘e fe‘ao mo ia ‘i hono laumālie, ‘o kau ki he ngaahi loto‘ā ‘o e fale ‘a Sihova, mo e ngaahi loki takatakai, ki he ngaahi fale koloa ‘o e fale ‘o ‘Elohimi, mo e ngaahi fale tuku anga me‘a tapu."
    },
    {
      "verse": 13,
      "text": "Ki he ngaahi kalasi foki ‘a e kau taula‘eiki mo e kau Līvai, pea ki he ngāue kehekehe ‘o e tauhi ‘o e fale ‘o Sihova, mo e nāunau kehekehe ke fai‘aki ‘a e tauhi ‘o e fale ‘o Sihova,"
    },
    {
      "verse": 14,
      "text": "‘o kau foki ki he koula, ‘a hono mamafa ‘o e koula ki he nāunau ‘o e ngāue ko ē mo ē; ki he nāunau siliva kehekehe, hono mamafa ‘o e nāunau ‘o e ngāue ko ē mo ē."
    },
    {
      "verse": 15,
      "text": "Ko e mamafa foki ‘o e ngaahi tu‘unga maama koula, mo honau ngaahi nge‘esi maama, ko e mamafa ‘o e koula ki he tu‘unga maama ko ē mo ē, takitaha mo hono ngaohi nge‘esi maama: ki he ngaahi tu‘unga maama siliva foki, hono mamafa ‘o e tu‘unga maama mo e ngaahi nge‘esi maama, ‘o taau mo e ngāue ‘e fai‘aki ‘a e tu‘unga maama takitaha."
    },
    {
      "verse": 16,
      "text": "Mo e mamafa ‘o e koula foki ki he ngaahi tēpile mā-fono takitaha: mo e siliva ki he ngaahi tēpile siliva: mo e ngaahi huhu, mo e ngaahi pēsoni, mo e ngaahi sioki (ke ngaohi ‘aki ‘a e koula ma‘a);"
    },
    {
      "verse": 17,
      "text": "mo e ngaahi tisi koula, ‘a e mamafa ‘o e tisi takitaha; mo e ngaahi tisi siliva, ‘a e mamafa ‘o e tisi takitaha:"
    },
    {
      "verse": 18,
      "text": "pea ki he ‘ōlita tutu‘anga ‘inisēnisi, hono mamafa ‘o e koula (kuo fakama‘a): pea ki he sīpinga ‘o e sāliote, ‘a e Selupimi, ke koula, ke mafola mo fakamalumalu ki he ‘A‘ake ‘o e Kovinānite ‘a Sihova."
    },
    {
      "verse": 19,
      "text": "“Ko hono kotoa na‘e fakahinohino kiate au ‘e Sihova ‘i ha tohi, ‘i he ‘iate au hono nima, ‘io, ‘a e ngāue kotoa ‘o e sīpinga ni.” ( Ko Tēvita ia )."
    },
    {
      "verse": 20,
      "text": "Pea folofola ‘a Tēvita ki hono foha ko Solomone, Ke ke lototo‘a, mo ke tu‘u kalikali, pea fai; ‘oua te ke manavahē, pea ‘oua te ke tailiili; he ko Sihova ‘Elohimi, ‘io, ‘a hoku ‘Otua, te ne ‘iate koe: ‘e ‘ikai te ne fakatukuhāusia‘i koe, pea ‘e ‘ikai te ne li‘aki koe, kae‘oua ke ‘osi ‘a e ngaahi feinga ngāue ki he fale ‘o Sihova."
    },
    {
      "verse": 21,
      "text": "Pea vakai ko e ngaahi kalasi ena ‘o e kau taula‘eiki mo e kau Līvai ki he ngāue kehekehe ki he fale ‘o ‘Elohimi: pea ‘ilonga ha ngāue ke fai, ‘e ‘iate koe ha ni‘ihi ‘e lotolelei ke tokoni ‘aki ‘enau poto ‘i he ngāue kehekehe: pea ko e hou‘eiki foki mo e kakai fua pē te nau tali ho‘o fekau kotoa."
    }
  ],
  "timestamp": "2025-08-08T15:54:55.893847"
}