{
  "book": "2KI",
  "book_name": "2 Kings",
  "chapter": 4,
  "version_id": 1307,
  "url": "https://www.bible.com/bible/1307/2KI.4",
  "verses": [
    {
      "verse": 1,
      "text": "PEA ko e finemotu‘a ‘e taha ‘i he ngaahi uaifi ‘o e kau tama palōfita na‘a ne tautapa kia ‘Ilaisa, ‘o pehē, Kuo pekia ho‘o tamaio‘eiki ko hoku husepāniti: pea ‘oku ke mea‘i ko e taha ia na‘e ‘apasia kia Sihova: pea ko e tangata na‘a ne mo‘ua ki ai kuo ne ha‘u ke ‘ave ‘eku ongo tamaiki ke ngāue kiate ia."
    },
    {
      "verse": 2,
      "text": "Pea tali ‘e ‘Ilaisa ki he fefine, Ko e hā nai te u fai ma‘au? Tala mai; ko e hā ha me‘a ‘oku ke ma‘u ‘i fale? Pea tali ‘a e fefine, ‘Oku ‘ikai ke ma‘u ‘e ho‘o kaunanga ko au ha me‘a ‘i fale, ko si‘aku hina pani pē."
    },
    {
      "verse": 3,
      "text": "Pea pehē ‘e ia, ‘Alu ki tu‘a, ‘o nō ha‘o ngaahi ipu mei ho kau nofo‘anga, ‘a e ngaahi nge‘esi ipu: ‘oua ‘e kole fakasi‘isi‘i."
    },
    {
      "verse": 4,
      "text": "Pea te ke hū ki fale, pea te ke tāpuni ‘a e matapā ko koe pē mo ho‘o fānau, pea te ke lilingi ki he ngaahi ipu ko ia: pea ke tukukehe ‘a ia kuo fonu."
    },
    {
      "verse": 5,
      "text": "Pea ne ‘alu meiate ia, pea ne tāpuni ‘a e matapā, ko ia pē mo ‘ene kau tama; pea fetuku mai ‘e kinautolu ki he fefine, ka ka lilingi pē ‘e ia."
    },
    {
      "verse": 6,
      "text": "Pea faifai pea fonu kātoa ‘a e ngaahi ipu; pea pehē ‘a e fefine ki he‘ene tama, Toe ‘omi ha ipu. Ka ka tali ‘e ia, ‘Oku ‘ikai ha ipu ‘e toe. Pea tuku ai ‘a e lolo."
    },
    {
      "verse": 7,
      "text": "Pea ha‘u ia ‘o fakahā ki he tangata ‘o ‘Elohimi: pea pehē ‘e ia, ‘Alu, ‘o fakatau ‘a e lolo, ‘o totongi ho mo‘ua; pea ko hono toe, tauhi ‘aki koe mo ho‘o fānau."
    },
    {
      "verse": 8,
      "text": "Pea ko e ‘aho ‘e taha tokua na‘e fononga ‘a ‘Ilaisa ki Sūnemi, pea na‘e ‘i ai ha fefine mā‘olunga; pea na‘a ne fai mālohi ke ne afe ‘o ma‘u ha tokoni. Pea ko ia, ka ai ha‘ane ‘alu ki he feitu‘u ko ia, na‘a ne afe ki ai ke tokoni."
    },
    {
      "verse": 9,
      "text": "Pea lea ‘a e fefine ki hono hoa, ‘Eni, ‘oku mahino kiate au ko e tangata ‘eni ‘o e ‘Otua, ko e taha tapu, ‘a eni ‘oku fou mai heni ma‘u pē."
    },
    {
      "verse": 10,
      "text": "Ta ngaohi mu‘a ha ki‘i loki ‘i he funga fale; ‘o tuku ai mo‘ona ha mohenga, mo ha tēpile, mo ha sea, mo ha tu‘unga maama: pea ka ‘iloange te ne ‘a‘ahi mai, pea ne afe ki ai."
    },
    {
      "verse": 11,
      "text": "Pea faifai pea ko e ‘aho ‘e taha na‘a ne ha‘u, pea ne afe ki he loki ‘o tokoto ai."
    },
    {
      "verse": 12,
      "text": "Pea ne pehē ki he‘ene talavou ko Kēhesi, Ui mai ‘a e fefine Sūnemi ni. Pea ne ui ki ai, ‘o ne tu‘u ‘i hono ‘ao."
    },
    {
      "verse": 13,
      "text": "Pea ne lea ki he talavou, ‘Eni, lea mu‘a ki he fefine; Vakai, kuo ke tokanga kiate kimaua ‘aki ‘a e fu‘u faka‘apa‘apa ko eni; ko e hā ‘e fai ma‘au? ‘Oku ai ha‘o me‘a ki he tu‘i, pe ki he ‘eikitau? Pea tali ‘a e fefine, ‘Oku ou nofo ‘i he lotolotonga ‘o hoku kakai."
    },
    {
      "verse": 14,
      "text": "Pea ne pehē, Ka ko e hā nai ‘e fai ma‘ana? Pea tali ‘e Kēhesi, ‘Ē, ‘oku ‘ikai ha‘ane tama, pea ko hono hoa ‘oku motu‘a."
    },
    {
      "verse": 15,
      "text": "Pea ne pehē, Ui mai ‘a e fefine. Pea ne ui ia, ‘o ne tu‘u mai ‘i he matapā."
    },
    {
      "verse": 16,
      "text": "Pea ne pehē kiate ia, ‘I he taimi ko eni, ka toe hoko ‘a e ta‘u, te ke huki ha tama. Pea tali ‘a e fefine, ‘Oua foki, ‘Ēī, ‘a e tangata ‘o ‘Elohimi, ‘oua te ke faka‘amanakinoa‘i ho‘o kaunanga ko au."
    },
    {
      "verse": 17,
      "text": "Pea feitama ‘a e fefine, pea ne fā‘ele‘i ha tama ‘i he taimi ko ia ‘i he toe hoko ‘a e ta‘u, ‘o hangē ko e folofola ‘a ‘Ilaisa kiate ia."
    },
    {
      "verse": 18,
      "text": "Pea kuo lahi ‘a e tama, pea ko e ‘aho ‘e taha na‘a ne ‘alu ki tu‘a ki he‘ene tamai ki he kau ututa‘u."
    },
    {
      "verse": 19,
      "text": "Pea ne pehē ki he‘ene tamai, Hoku ‘ulu! hoku ‘ulu! Pea lea ia ki he‘ene talavou, ‘Ave ia ki he‘ene fa‘ē."
    },
    {
      "verse": 20,
      "text": "Pea ne hiki ia, ‘o ‘ave ki he‘ene fa‘ē, pea ne nofo ‘i hono funga ‘o a‘u ki he ho‘atā, ‘o ne toki pekia."
    },
    {
      "verse": 21,
      "text": "Pea ne ‘alu hake, ‘o fakatokoto ia ki he mohenga ‘o e tangata ‘o ‘Elohimi, ‘o ne tāpuni ‘a e matapā kiate ia, ‘o ne hū ki tu‘a."
    },
    {
      "verse": 22,
      "text": "Pea ne ui ki hono husepāniti, ‘o ne pehē, ‘Eni, tuku mai ha taha ‘o e kau talavou, mo ha taha ‘o e fanga ‘asi, kau lele ki he tangata ‘o ‘Elohimi, ‘o toe ha‘u."
    },
    {
      "verse": 23,
      "text": "Pea ne pehē mai, Ko ho‘o ‘alu kiate ia he ‘aho ni koe‘uhi ko e hā? tala‘ehai ko e fakamāhina-fo‘ou, pe ko e Sāpate. Ka ka tali ‘a e fefine, Ko ia ai pē."
    },
    {
      "verse": 24,
      "text": "Pea ne toki teu ha ‘asi, ‘o ne pehē ki he‘ene talavou, Fakateka, ‘o mo fai atu: ‘oua te ke ta‘ofi ‘a e lele kae‘oua ke u fekau."
    },
    {
      "verse": 25,
      "text": "Pea ne ‘alu, ‘o ne a‘u ki he tangata ‘o ‘Elohimi ki Mo‘unga Kāmeli, pea ‘iloange na‘e vakai ‘e he tangata ‘o ‘Elohimi ki he fefine ‘oku hā mai; pea ne pehē ki he‘ene talavou ko Kēhesi; Vakai, ko e fefine Sūnemi ena:"
    },
    {
      "verse": 26,
      "text": "lele mu‘a ‘o fakafetaulaki ki ai, ‘o ke pehē ange, ‘Oku ke lelei? ‘oku lelei ho husepāniti? ‘oku lelei ‘a e tama? Pea ne tali, ‘Oku lelei pē."
    },
    {
      "verse": 27,
      "text": "Pea ‘i he‘ene a‘u ki he tangata ‘o ‘Elohimi ki he mo‘unga, na‘a ne hanga ‘o puke hono va‘e; pea ‘unu‘unu mai ‘a Kēhesi ke teke‘i; ka ka pehē ‘e he tangata ‘o ‘Elohimi, Tuku ai pē ia, he kuo kona hono loto, pea kuo fufū ‘a Sihova meiate au, ‘o ‘ikai te ne tala mai."
    },
    {
      "verse": 28,
      "text": "Pea pehē ‘a e fefine, He na‘a ku kole ha tama mei he Feitu‘u na? ‘Ikai na‘a ku pehē, ‘Oua na‘a ke kākaa‘i au."
    },
    {
      "verse": 29,
      "text": "Pea ne fekau ‘a Kēhesi, Huke ho vala, pea to‘o hoku tokotoko ni, pea ke ‘alu. Kapau te ke fetaulaki mo ha taha, ‘oua te ke fetapa ki ai; pea kapau ‘e fetapa mai ha taha, ‘oua te ke tali: pea ke ‘ai hoku tokotoko ki he mata ‘o e tamasi‘i."
    },
    {
      "verse": 30,
      "text": "Pea lea ‘a e fa‘ē ‘a e tamasi‘i, Tangi mo‘oni ‘a e ‘Eiki, pea tangi mo‘oni ho‘o mo‘ui ha‘aku ‘alu meiate koe. Ko ia na‘a ne tu‘u, ‘o ne laka muimui ‘i he fefine."
    },
    {
      "verse": 31,
      "text": "Pea mu‘omu‘a atu ‘a Kēhesi ‘iate kinaua, ‘o ne ‘ai ‘a e tokotoko ki he mata ‘o e tamasi‘i: ka na‘e ‘ikai ha lea, pea na‘e ‘ikai ha tokanga. Ko ia, na‘a ne foki ke fakafetaulaki ki he Tangata‘eiki, ‘o ne fakahā ki ai, ‘o pehē, Kuo ‘ikai ‘ā ‘a e tamasi‘i."
    },
    {
      "verse": 32,
      "text": "Pea ‘i he a‘u ‘a ‘Ilaisa ki he fale, pea tā kuo pekia ‘a e tamasi‘i, ‘o tokoto ki hono mohenga."
    },
    {
      "verse": 33,
      "text": "Pea ne hū, ‘o ne tāpuni ‘a e matapā ko kinaua pē, pea ne lotu kia Sihova."
    },
    {
      "verse": 34,
      "text": "Pea ne heka ‘o tokoto ‘i he funga ‘o e tamasi‘i, ‘o ne ‘ai hono ngutu ki he ngutu ‘o ē, mo hono mata ki he mata ‘o ē, mo hono nima ki he ongo nima ‘o ē: ‘o ne ‘ō‘ōfaki ia, pea na‘e māfana mai ‘a e kakano ‘o e tamasi‘i."
    },
    {
      "verse": 35,
      "text": "Pea ne hiki; ‘o ne ‘alu mo foki tu‘o taha ‘i he fale; toe heka mo ‘ō‘ōfaki ki ai: pea mafatua ‘a e tamasi‘i ‘o tu‘o fitu, ‘o ne toki ‘ā."
    },
    {
      "verse": 36,
      "text": "Pea ne ui kia Kēhesi, ‘o ne pehē, Ui mai ‘a e fefine Sūnemi na. Pea ne ui ia. Pea ‘i he‘ene hū mai, na‘e ne pehē, To‘o ho‘o tama."
    },
    {
      "verse": 37,
      "text": "Pea ne hū, ‘o tō atu ki hono va‘e, ‘o ne fo‘ohifo ki he kelekele, ‘o ne to‘o ‘ene tama, ‘o hū ki tu‘a."
    },
    {
      "verse": 38,
      "text": "Pea toe ha‘u ‘a ‘Ilaisa ki Kilikali: pea na‘e honge ‘a e fonua; pea ko e kau tama palōfita ē ‘oku nofo ‘i hono ‘ao: pea ne pehē ki he‘ene talavou, Fokotu‘u ‘a e kulo lahi, ‘o fai ha haka ma‘a e kau tama palōfita."
    },
    {
      "verse": 39,
      "text": "Pea hū ki tu‘a ha taha ki he vao ke fusi lou‘akau kai, ‘o ne ‘ilo ha vaine vao, ‘o ne toli mei ai hani fangu vao, ‘o ne fakafonu ‘aki hono kona ‘o ne ha‘u ‘o hifi ki he kulo feihaka; he na‘e ‘ikai te nau ‘ilo ia."
    },
    {
      "verse": 40,
      "text": "Pea nau lilingi ke tokoni ‘a e tu‘unga tangata. Ka ‘i he‘enau kamata ha me‘a mei he haka, pea nau kalanga leva, ‘o pehē, Tangata ‘o ‘Elohimi ‘oku ai ha mate ‘i he kulo! Pea na‘e ‘ikai te nau lava hono kai."
    },
    {
      "verse": 41,
      "text": "Pea ne pehē, pe‘i ‘omi ha mahoa‘a. Pea ne lī ki he kulo, ‘o ne pehē, Lilingi ma‘a e kakai ke nau kai. Pea na‘e ‘ikai ha me‘a kovi ‘i he kulo."
    },
    {
      "verse": 42,
      "text": "Pea na‘e ai ha tangata na‘e ha‘u mei Peali-salisa, pea ne ‘omi ki he tangata ‘o ‘Elohimi ha me‘akai mei he polopolo ‘o hono ta‘u, ko e fo‘i mā pa‘ale ‘e uofulu, mo e koane tunu ‘i he‘ene kato. Ka ka fekau ‘e ia, ‘Ange ia ma‘a e kakai ke nau tokoni."
    },
    {
      "verse": 43,
      "text": "Pea tali ‘e hono tauhi, ‘O ha koā? ka u fokotu‘u ena ‘i he ‘ao ‘o ha toko teau? Pea ne pehē, ‘Ange pē ki he kakai ke nau tokoni; he ko eni ‘a e folofola ‘a Sihova, Te nau kai pea ‘ikai ‘osi."
    },
    {
      "verse": 44,
      "text": "Pea ne fokotu‘u ‘i honau ‘ao, pea nau kai ‘o ‘ikai ‘osi, ‘o hangē ko e folofola ‘a Sihova."
    }
  ],
  "timestamp": "2025-08-08T15:54:46.846478"
}