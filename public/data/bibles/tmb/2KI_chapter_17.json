{
  "book": "2KI",
  "book_name": "2 Kings",
  "chapter": 17,
  "version_id": 1307,
  "url": "https://www.bible.com/bible/1307/2KI.17",
  "verses": [
    {
      "verse": 1,
      "text": "‘I HE hongofulu mā ua ta‘u ‘o ‘Āhasi ko e Tu‘i Siuta na‘e hoko Tu‘i ‘Isileli ‘i Samēlia ‘a Hosea foha ‘o ‘Ela, pea ne hiva ta‘u ai."
    },
    {
      "verse": 2,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, kae ‘ikai tatau mo e ngaahi Tu‘i ‘Isileli na‘e holo mu‘a ‘iate ia."
    },
    {
      "verse": 3,
      "text": "Pea ‘alu hake ke tau‘i ia ‘a Salimanesa ko e Tu‘i ‘Āsilia; pea nofo kiate ia ‘a Hosea, ‘o ‘ave koloa ki ai."
    },
    {
      "verse": 4,
      "text": "Pea ‘ilo ‘e he Tu‘i ‘Āsilia ‘oku fai puleaki ‘e Hosea, he‘ene tuku atu ha kau talafekau kia Sō ko e Tu‘i ‘Isipite, ‘o ‘ikai te ne ‘omi koloa ki he Tu‘i ‘Āsilia, ‘o hangē ko e ta‘u ko ē mo ē; ko ia na‘e tāpuni ia ‘e he Tu‘i ‘Āsilia, mo ha‘i ‘i he fale pilīsone."
    },
    {
      "verse": 5,
      "text": "Pea ‘alu hake ‘a e Tu‘i ‘Āsilia ‘i hono kotoa ‘o e fonua, ‘o ne a‘u foki ki Samēlia, ‘o ne ‘ākolo‘i ia ‘o tolu ta‘u."
    },
    {
      "verse": 6,
      "text": "‘I he hiva ta‘u ‘o Hosea na‘e hamu ‘e he Tu‘i ‘Āsilia ‘a Samēlia, ‘o ne taki pōpula ‘a ‘Isileli ki ‘Āsilia, ‘o fakakakai ‘aki ‘a Hala, pea mo Kāpoa, he vaitafe ‘o Kōsani, pea mo e ngaahi kolo Mītia."
    },
    {
      "verse": 7,
      "text": "Pea na‘e hoko ‘o pehē koe‘uhi na‘e fai angahala ‘a ‘Isileli kia Sihova ko honau ‘Otua ‘a ia ne ne ‘omi kinautolu mei ‘Isipite, mei he lalo nima ‘o Felo ko e Tu‘i ‘Isipite; pea kuo nau ‘a‘apa ki he ngaahi ‘otua kehe,"
    },
    {
      "verse": 8,
      "text": "pea kuo nau fou ‘i he ngaahi tu‘utu‘uni ‘a e ngaahi kakai ne kapusi ‘e Sihova mei honau ‘ao, pea ‘i he ngaahi tu‘utu‘uni kuo fokotu‘u ‘e he ngaahi Tu‘i ‘Isileli."
    },
    {
      "verse": 9,
      "text": "Pea fai fufū ‘e ha‘a ‘Isileli ‘a e ngaahi me‘a na‘e ‘ikai totonu ke fai kia Sihova ko honau ‘Otua, pea nau tanu hanau ngaahi ‘esi ‘i honau kolo kotoa pē, mei he taua ‘o e kau le‘o, ‘o a‘u ki he kolo ‘aa‘i."
    },
    {
      "verse": 10,
      "text": "Pea nau fokotu‘u hanau ngaahi pou tapu, mo hanau ‘Āsela, ‘i he mo‘unga mā‘olunga fua pē, mo e ngaahi lolo ‘akau mata:"
    },
    {
      "verse": 11,
      "text": "pea nau tutu ‘inisēnisi ai ‘i he ngaahi ‘esi kehekehe, ‘o hangē ko e ngaahi kakai ne ‘ave ‘e Sihova mei honau ‘ao; ‘io, na‘a nau fai ‘a e ngaahi me‘a pango ke langa‘i ai ‘a e houhau ‘o e ‘Eiki:"
    },
    {
      "verse": 12,
      "text": "pea nau tauhi ‘aitoli, ‘a e me‘a kuo fekau ai ‘e he ‘Eiki, ‘E ‘ikai te mou fai ‘a e me‘a ko ia."
    },
    {
      "verse": 13,
      "text": "Kae na‘ina‘i ‘e Sihova ‘a ‘Isileli mo Siuta, ‘o fakafai ‘i he kau palōfita mo e kau tongafisi, he‘ene pehē, Foki mai mei homou ngaahi ‘alunga kovi, pea mou tauhi ‘eku ngaahi tu‘utu‘uni mo ‘eku ngaahi fekau, ‘o tatau mo e fu‘u lao na‘a ku fokotu‘u ki ho‘omou ngaahi kui, pea u tuku atu ia kiate kimoutolu ‘i he‘eku kau tamaio‘eiki ko e kau palōfita."
    },
    {
      "verse": 14,
      "text": "Ka na‘e ‘ikai te nau tokanga, ka nau fakakekeva honau kia, ‘o hangē ko e kia ‘o ‘enau ngaahi kui, ‘a ia na‘e ‘ikai te nau tui kia Sihova ko honau ‘Otua."
    },
    {
      "verse": 15,
      "text": "Pea nau tekaki ‘a e ngaahi fekau, mo e kovinānite na‘a ne fai mo ‘enau ngaahi kui, mo e ngaahi na‘ina‘i na‘a ne fai kiate kinautolu; pea nau toupili ki he muna, ‘o nau hoko ko e koto muna, pea nau muimui ki he ngaahi kakai na‘e takatakai kiate kinautolu, ‘a ia ne kouna ai ‘e Sihova ke ‘oua te nau fa‘ifa‘itaki kiate kinautolu."
    },
    {
      "verse": 16,
      "text": "Pea nau li‘aki ‘a e ngaahi tu‘utu‘uni ‘a Sihova ko honau ‘Otua, ‘o nau ngaohi hanau ‘īmisi, ko e ongo kafi, pea nau ngaohi ha ‘Āsela, pea nau hū ki he hōsitē kotoa ‘o langi, pea nau lotu kia Peali."
    },
    {
      "verse": 17,
      "text": "Pea nau tuku ‘enau fānau tangata mo fānau fefine ke ‘asi ‘i he afi, mo nau fai me‘a tongafisi mo e talotalo kovi, ‘io, na‘a nau fakatau li‘aki kinautolu ke fai ‘a e me‘a na‘e tau kovi ki he finangalo ‘o Sihova, ke fakatupu ‘ene houhau."
    },
    {
      "verse": 18,
      "text": "Ko ia na‘e ‘ita ‘aupito ‘a e ‘Eiki ki ‘Isileli, ‘o ne ‘ave kinautolu mei hono ‘ao: ‘o toe pē ‘a e matakali ‘o Siuta matematē."
    },
    {
      "verse": 19,
      "text": "Ko Siuta foki na‘e ‘ikai te nau tauhi ‘a e ngaahi tu‘utu‘uni ‘a Sihova ko honau ‘Otua, ka nau fou ‘i he ngaahi anga na‘e fai ‘e ‘Isileli."
    },
    {
      "verse": 20,
      "text": "Ko ia, ai na‘e tekaki ‘e Sihova ‘a e hako kotoa ‘o ‘Isileli, ‘o ne fakatōkilalo‘i kinautolu, mo tuku ki he nima ‘o e kau vete, ‘o a‘u atu ki he‘enau ‘osi mei hono ‘ao."
    },
    {
      "verse": 21,
      "text": "He na‘a ne hae ‘a ‘Isileli mei he fale ‘o Tēvita, pea na‘a nau fakanofo ‘a Selopoame foha ‘o Nīpati ke tu‘i: pea na‘e fakateka ‘e Selopoame ‘a ha‘a ‘Isileli mei he muimui kia Sihova, ‘o ne o‘i kinautolu ke fai ha angahala lahi."
    },
    {
      "verse": 22,
      "text": "Pea na‘e fou ‘a ha‘a ‘Isileli ‘i he ngaahi fu‘u angahala na‘e fai ‘e Selopoame; na‘e ‘ikai te nau afe mei ai;"
    },
    {
      "verse": 23,
      "text": "kae faifai pea ‘ave ‘e Sihova ‘a ‘Isileli mei hono ‘ao, ‘o hangē ko e folofola na‘a ne fakafai ‘i he‘ene kau sevāniti ko e ha‘a palōfita. Ko ia na‘e taki pōpula ‘a ha‘a ‘Isileli mei honau kelekele totonu ki ‘Āsilia–pea talu ai pē."
    },
    {
      "verse": 24,
      "text": "Pea fetuku mai ‘e he Tu‘i ‘Āsilia ha kakai mei Pāpilone, mo Kuta, mo ‘Ava, mo Hēmati, mo Sipalavaimi, ‘o fakakakai ‘aki ‘a e ngaahi kolo ‘o Samēlia, ke fetongi ‘a ha‘a ‘Isileli; pea na‘a nau ma‘u ‘a Samēlia, ‘o nofo ‘i hono ngaahi kolo."
    },
    {
      "verse": 25,
      "text": "Pea ‘i he kamata ‘enau nofo ai tā na‘e ‘ikai te nau ‘a‘apa kia Sihova, pea ne tuku atu kiate kinautolu ha fanga laione, ‘a ia na‘a nau tāmate‘i honau ni‘ihi."
    },
    {
      "verse": 26,
      "text": "Ko ia, na‘a nau fakatau folofola ki he Tu‘i ‘Āsilia, ‘o pehē, Ko e ngaahi kakai kuo ke fekau mai ‘o fakakakai ‘aki ‘a e ngaahi kolo ‘o Samēlia ‘oku ‘ikai te nau maheni mo e konisitūtone ‘a e ‘Otua ‘o e fonua: ko ia, kuo ne kouna mai ha fanga laione, pea, vakai, ‘oku nau tāmate‘i ha kakai, koe‘uhi ‘oku ‘ikai te nau maheni mo e konisitūtone ‘a e ‘Otua ‘o e fonua."
    },
    {
      "verse": 27,
      "text": "Ko ia na‘e tu‘utu‘uni ‘a e Tu‘i ‘Āsilia ‘o pehē, ‘Ave ki ai ha taha ‘o e kau taula‘eiki na‘a mou taki pōpula mei ai, pea ke nau ‘alu ‘o nofo ki ai, pea ne ako kiate kinautolu ‘a e konisitūtone ‘a e ‘Otua ‘o e fonua."
    },
    {
      "verse": 28,
      "text": "Ko ia, na‘e ha‘u ha taha ‘o e kau taula‘eiki ne taki pōpula mei Samēlia, ‘o ne nofo ‘i Pēteli, ‘o ne ako kinautolu ‘a e anga, ‘o e ‘a‘apa kia Sihova."
    },
    {
      "verse": 29,
      "text": "Ka na‘e ngaohi ai pē ‘e he fa‘ahinga takitaha honau ‘otua ‘onautolu, ‘o tuku ‘i he ngaahi fale ‘esi na‘e ngaohi ‘e he kau Samēlia, ‘a e fa‘ahinga takitaha ‘i he kolo na‘a nau nofo ai."
    },
    {
      "verse": 30,
      "text": "Pea ko e kakai Pāpilone na‘a nau ngaohi ‘a Sūkoti-pēnoti, pea ko e kakai Kuta na‘a nau ngaohi ‘a Nelikala, pea ko e kakai Hēmati na‘a nau ngaohi ‘a ‘Āsima,"
    },
    {
      "verse": 31,
      "text": "pea ko e kau ‘Ava na‘a nau ngaohi ‘a Nīpasi pea mo Talitaki, pea ko e kau Sipalavaimi na‘a nau fakamomofi ‘enau fānau kia ‘Ātalameleki pea mo ‘Anameleki ko e ongo fa‘ahikehe ‘o Sipalavaimi."
    },
    {
      "verse": 32,
      "text": "Pea hoko ai na‘a nau ‘a‘apa kia Sihova, ‘o nau fakanofo mei he kakai kotoa ‘o a‘u ki he kimui ha kau taula ‘o e ngaahi ‘esi, ‘a ia na‘a nau fai feilaulau ma‘anautolu ‘i he ngaahi ‘esi."
    },
    {
      "verse": 33,
      "text": "Ko honau anga ia, na‘a nau ‘a‘apa kia Sihova, pea na‘a nau tauhi honau ngaahi fa‘ahikehe, ‘o hangē ko e konisitūtone ‘a e ngaahi kakai kuo fetuku kinautolu mei ai."
    },
    {
      "verse": 34,
      "text": "Talu ai pē mo ‘enau fai ki honau anga mu‘a: ‘oku ‘ikai te nau ‘a‘apa kia Sihova, pea ‘oku ‘ikai te nau fai ki he ngaahi fekau pe konisitūtone ‘a e kakai ko ē, pe ki he lao mo tu‘utu‘uni, ‘a ia na‘e kouna ‘e Sihova ki he hako ‘o Sēkope ‘a ia na‘a ne fakahingoa ko ‘Isileli–"
    },
    {
      "verse": 35,
      "text": "‘a ia na‘e fai kovinānite ‘a Sihova mo kinautolu, ‘o ne kouna kinautolu ‘o pehē, ‘Oua te mou ‘a‘apa ki he ngaahi ‘otua kehe, pea ‘oua te mou hū ki ai, pea ‘oua te mou tauhi ki ai, pea ‘oua te mou feilaulau ki ai."
    },
    {
      "verse": 36,
      "text": "Ngata pē ‘ia Sihova, ‘a ia na‘a ne ‘ohake kimoutolu mei ‘Isipite ‘aki ha fu‘u ivi mo ha nima kuo hiki tā–ko ia pē te mou ‘a‘apa ki ai, pea ko ia pē te mou hū ki ai, pea ko ia pē te mou feilaulau ki ai:"
    },
    {
      "verse": 37,
      "text": "pea ko e ngaahi fekau mo konisitūtone mo e lao mo e tu‘utu‘uni ‘a ia na‘a ne tohi ma‘amoutolu te mou tauhi ‘o fai ki ai ‘o ta‘engata; pea ‘e ‘ikai te mou ‘a‘apa ki he ngaahi ‘otua kehe."
    },
    {
      "verse": 38,
      "text": "Pea ko e kovinānite kuo u fai mo kimoutolu ‘e ‘ikai ngalo; pea ‘e ‘ikai te mou ‘a‘apa ki he ngaahi ‘otua kehe:"
    },
    {
      "verse": 39,
      "text": "ngata pē ‘ia Sihova ko homou ‘Otua te mou ‘a‘apa ki ai, pea te ne hamusi kimoutolu mei homou ngaahi fili kotoa pē."
    },
    {
      "verse": 40,
      "text": "Ka na‘e ‘ikai te nau tokanga, ka nau fai ai pē ‘o hangē ko honau anga mu‘a."
    },
    {
      "verse": 41,
      "text": "Ko ia, ko e ngaahi kakai ko ē na‘a nau ‘a‘apa kia Sihova, mo nau lotu ki he‘enau ngaahi tamapua: ko ‘enau fānau foki mo e fānau ‘a ‘enau fānau; hangē ko e fai ‘a ‘enau ngaahi kui ‘oku pehē mo ‘enau fai ‘o a‘u ki he ‘aho ni."
    }
  ],
  "timestamp": "2025-08-08T15:54:48.975920"
}