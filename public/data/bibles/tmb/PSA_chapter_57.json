{
  "book": "PSA",
  "book_name": "Psalms",
  "chapter": 57,
  "version_id": 1307,
  "url": "https://www.bible.com/bible/1307/PSA.57",
  "verses": [
    {
      "verse": 1,
      "text": "‘OFA MAI, ‘ofa mai, ‘Elohimi ē; He kuo hūfanga atu hoku laumālie: ‘Io, te u hūfanga ki he malu ‘o ho kapakau na, Kae ‘oua ke tolona ‘a e faka‘auha."
    },
    {
      "verse": 2,
      "text": "Te u tautapa ki he ‘Otua Taupotu; Kia ‘Ela ‘oku taukapo‘i au."
    },
    {
      "verse": 3,
      "text": "Te ne fekau mei langi ke fakamo‘ui au, –Manuki ē ‘a ia ‘oku fie folo au– (Sila) ‘E fekau ‘e he ‘Otua ‘ene ongo me‘a, ‘Ofa mo Totonu."
    },
    {
      "verse": 4,
      "text": "‘Oku lotolotoi ‘i ha fanga laione ‘eku mo‘ui; Kuo pau ke u tokoto mo ha fa‘ahinga ‘oku ina, ko e hako ‘o hou‘eiki, Ko e tao mo e ngahau honau nifo, Pea ko e heletā māsila honau ‘elelo."
    },
    {
      "verse": 5,
      "text": "‘Ai ke ke mā‘olunga ‘i he ngaahi langi, ‘e ‘Otua: Mo ho kolōlia ‘i māmani kotoa."
    },
    {
      "verse": 6,
      "text": "Na‘a nau teu ha kupenga ki he‘eku ‘alu; Ne ne ofe‘i hoku laumālie ke tau: Na‘a nau keli ha luo mei mu‘a; Kae kokolo ai ‘a kinautolu na. (Sila)"
    },
    {
      "verse": 7,
      "text": "Kuo pau hoku loto, ‘e ‘Otua, kuo pau hoku loto Te u hiva mo fai fakamālō."
    },
    {
      "verse": 8,
      "text": "‘Ā, hoku kolōlia ē; ‘Ā, helefilo mo e ha‘ape: Ko au te u fafangu ‘a e ata kei mohe."
    },
    {
      "verse": 9,
      "text": "Te u fakafeta‘i kiate koe, ‘e ‘Ātonai, ‘I he lotolotonga ‘o e ngaahi kakai: Te u hiva fakamālō ki he ‘Afiona ‘i he lotolotonga ‘o e ngaahi fa‘ahinga."
    },
    {
      "verse": 10,
      "text": "He ‘oku a‘u ki he langi ho‘o ‘alo‘ofa, Pea ko ho totonu ki he ngaahi ‘ao na. ‘Ai ke ke mā‘olunga ‘i he ngaahi langi, ‘e ‘Otua; Ho kolōlia ‘i māmani kotoa."
    }
  ],
  "timestamp": "2025-08-08T15:55:30.303066"
}