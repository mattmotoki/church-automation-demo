{
  "book": "PSA",
  "book_name": "Psalms",
  "chapter": 116,
  "version_id": 1307,
  "url": "https://www.bible.com/bible/1307/PSA.116",
  "verses": [
    {
      "verse": 1,
      "text": "‘OKU OU ‘ofa au kia Sihova, Koe‘uhi kuo ne ongona hoku le‘o mo ‘eku hūfia"
    },
    {
      "verse": 2,
      "text": "Ko e me‘a ‘i he‘ene ofe‘i hono fofonga kia kita, Ko ia, te u tautapa kiate ia ‘i hoto ngaahi ‘aho kotoa."
    },
    {
      "verse": 3,
      "text": "Na‘e ha‘o au ‘e he ngaahi kafa ‘a Mate; Na‘e mo‘utāmakia au ‘e he ngaahi kupenga ‘a Hētesi ē; Ne u ‘ilo ‘a e faingata‘a‘ia mo e mamahi pē"
    },
    {
      "verse": 4,
      "text": "Ka ko e huafa ‘o Sihova ne u tautapa ki ai, “Sihova ē, fakahaofi mu‘a ‘eku mo‘ui.”"
    },
    {
      "verse": 5,
      "text": "Ko e ‘ofa ‘a Sihova, mo e faitotonu foki; ‘Io, ko hotau ‘Otua ‘oku ne faka‘atu‘i."
    },
    {
      "verse": 6,
      "text": "‘Oku tauhi ‘e Sihova ‘a si‘i fo‘ou: Na‘a ku tu‘utāmaki, pea ne fakamo‘ui au."
    },
    {
      "verse": 7,
      "text": "Foki ki ho nonga‘anga, ‘e hoku laumālie; He kuo hulu ‘a e ‘ofa ‘a Sihova kiate koe."
    },
    {
      "verse": 8,
      "text": "He kuo ke hamusi hoku laumālie mei he mate, ‘O ‘oua ‘e tetē he lo‘imata hoku mata, pe humu hoku va‘e."
    },
    {
      "verse": 9,
      "text": "Te u taka ‘i he ‘ao ‘o e ‘Eiki, ‘I he ngaahi fonua ‘o ha‘a mo‘ui."
    },
    {
      "verse": 10,
      "text": "Kuo u tui eni–he na‘e pau ke u ‘a‘au: Ko e taha au na‘e ngaohikovia fau."
    },
    {
      "verse": 11,
      "text": "Ko e taha au na‘a ku pehē ‘i he‘eku hoha‘a, “Ko e koto loi ‘a e kakai kotoa.”"
    },
    {
      "verse": 12,
      "text": "Te u totongi fēfē kia Sihova ‘a e fu‘u hulu ‘ene ‘ofa kia kita?"
    },
    {
      "verse": 13,
      "text": "Te u hiki ‘a e ipu fakamo‘ui, ‘O hu‘ekina ‘a e huafa ‘o e ‘Eiki."
    },
    {
      "verse": 14,
      "text": "Te u fakaai ‘eku ngaahi tukumo‘ui kia Sihova ‘Io, ka u fai mu‘a ‘i he ‘ao ‘o hono kakai kotoa."
    },
    {
      "verse": 15,
      "text": "‘Oku mahu‘inga ‘i he ‘ao ‘o Sihova ‘a e pekia ‘a hono ‘ofa‘anga."
    },
    {
      "verse": 16,
      "text": "Tauange mo Sihova– He ko ho‘o tamaio‘eiki kita: Ko ho‘o tamaio‘eiki mo e tama ‘a ho‘o kaunanga; Kuo ke vete hoku ngaahi kafa."
    },
    {
      "verse": 17,
      "text": "Te u feia ki he ‘Afiona ‘a e feilaulau fakafeta‘i, ‘O u hu‘ekina ‘a e huafa ‘o e ‘Eiki."
    },
    {
      "verse": 18,
      "text": "Te u fakaai ‘eku ngaahi tukumo‘ui kia Sihova, ‘Io, ka u fai mu‘a ‘i he ‘ao hono kakai kotoa;"
    },
    {
      "verse": 19,
      "text": "‘I he ngaahi loto‘ā ‘o e fale ‘o Sihova, ‘I he lotolotonga ‘o‘ou, si‘i Selusalema. Halelu‘ia!"
    }
  ],
  "timestamp": "2025-08-08T15:55:39.257510"
}