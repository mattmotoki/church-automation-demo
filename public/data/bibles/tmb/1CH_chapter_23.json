{
  "book": "1CH",
  "book_name": "1 Chronicles",
  "chapter": 23,
  "version_id": 1307,
  "url": "https://www.bible.com/bible/1307/1CH.23",
  "verses": [
    {
      "verse": 1,
      "text": "PEA ko eni kuo toulekeleka ‘a Tēvita mo a‘ua‘u; pea ne fakanofo hono foha ko Solomone ke Tu‘i ‘Isileli."
    },
    {
      "verse": 2,
      "text": "Pea ne fakataha ‘a e hou‘eiki ‘Isileli kātoa, mo ha‘a taula‘eiki, mo ha‘a Līvai."
    },
    {
      "verse": 3,
      "text": "Pea na‘e lau ‘a e kau Līvai, ‘o kamata meiate ia ‘oku tolungofulu ta‘u ‘o fai atu: pea ko e lau ‘ulu ‘o e kakai kuo tangata ko e toko tolu mano mā valu afe."
    },
    {
      "verse": 4,
      "text": "Na‘e vahe mei ai ha toko ua mano mā toko fā afe ko e pule ‘o e ngāue ‘i he fale ‘o Sihova; mo e toko ono afe ke ‘ōfisa mo fakamaau:"
    },
    {
      "verse": 5,
      "text": "mo e toko fā afe ke le‘o matapā; mo e toko fā afe ke fai ‘a e fakamālō kia Sihova ‘aki ‘a e ngaahi me‘a hiva “Kuo u ngaohi ke fai‘aki ‘a e fakamālō.” ( Ko e tu‘i ange ia)."
    },
    {
      "verse": 6,
      "text": "Pea na‘e vahe fakalakanga kinautolu ‘e Tēvita, ‘o fakatatau ki he ngaahi foha ‘o Līvai: ‘a Kēsoni, Kōhate, mo Mēlali."
    },
    {
      "verse": 7,
      "text": "‘I ha‘a Kēsoni: ko Lātani, mo Simi."
    },
    {
      "verse": 8,
      "text": "Ko e hako ‘o Lātani; ko Sīheli ‘a e ‘uluaki, mo Sētami, mo Sioeli, ko e toko tolu."
    },
    {
      "verse": 9,
      "text": "Ko e hako ‘o Simi; ko Selomoti, mo Hasieli, mo Hēlani, ko e toko tolu."
    },
    {
      "verse": 10,
      "text": "Ko e ngaahi ‘ulumotu‘a ia ‘a Lātani. Ko e hako ‘o Simi; ko ‘Iahati, ko Sina, mo Siusi, mo Pēli‘a. Ko e toko fā ko ia ko e hako ‘o Simi."
    },
    {
      "verse": 11,
      "text": "Pea ko ‘Iahati ‘a e ‘uluaki, pea hoko ‘a Sisa: ka na‘e ‘ikai ke tokolahi ‘a e hako tangata ‘o Siusi mo Pēli‘a; ko ia na‘e lau kinautolu ko e fāmili pē taha."
    },
    {
      "verse": 12,
      "text": "Ko e ngaahi foha ‘o Kōhate; ko ‘Amilami, ‘Īsa‘a Hepeloni, mo ‘Osieli, ko e toko fā."
    },
    {
      "verse": 13,
      "text": "Ko e hako ‘o ‘Amilami, ko ‘Ēlone mo Mōsese. Ka na‘e vahe‘i ‘a ‘Ēlone ke fakatapu ia ke toputapu, ‘a ia mo hono hako tangata, ‘o ta‘engata, ke tutu ‘inisēnisi ‘i he ‘ao ‘o Sihova, ke fai tauhi ki ai, pea ke fai tāpuaki ‘i hono huafa, ‘o ta‘engata."
    },
    {
      "verse": 14,
      "text": "Ka ko e me‘a kia Mōsese ko e tangata ‘o ‘Elohimi, na‘e lau hono hako ki he matakali ‘o Līvai."
    },
    {
      "verse": 15,
      "text": "Ko e hako ‘o Mōsese; ko Kēsome mo ‘Eliesa."
    },
    {
      "verse": 16,
      "text": "Ko e hako ‘o Kēsome; ko Sepueli ‘a e ‘uluaki."
    },
    {
      "verse": 17,
      "text": "Pea na‘e ai ha hako ‘o ‘Eliesa, ko Lehapaia na‘e ‘uluaki. Pea na‘e ‘ikai toe ma‘u ‘e ‘Eliesa ha foha, ka na‘e tokolahi ‘aupito ‘a e ngaahi foha ‘o Lehapaia."
    },
    {
      "verse": 18,
      "text": "Ko e hako ‘o ‘Īsa‘a; ko Selomiti ‘a e ‘uluaki."
    },
    {
      "verse": 19,
      "text": "Ko e hako ‘o Hepeloni; ko ‘Ielaia ‘a e ‘uluaki, ko ‘Amalaia hono ua, ko ‘Iakasili hono tolu, mo Sikamami hono fā."
    },
    {
      "verse": 20,
      "text": "Ko e hako ‘o ‘Osieli; ko Maika ‘a e ‘uluaki, pea ko ‘Īsaia hono ua."
    },
    {
      "verse": 21,
      "text": "Ko e hako ‘o Mēlali; ko Māhali, mo Musi. Ko e hako ‘o Māhali; ko ‘Eliesa mo Kisi."
    },
    {
      "verse": 22,
      "text": "Pea pekia ‘a ‘Eliesa ta‘ehano foha, ko e ngaahi ‘ōfefine pē: pea na‘e mali mo kinautolu ‘a honau kāinga ko e fānau ‘a Kisi."
    },
    {
      "verse": 23,
      "text": "Ko e hako ‘o Musi; ko Māhali, mo ‘Ēteli, mo ‘Ilimoti, ko e toko tolu."
    },
    {
      "verse": 24,
      "text": "Ko e ha‘a Līvai ia faka-e-honau-ngaahi-fāmili, ko e kau ‘ulumotu‘a ‘o e kakai na‘e lau ‘i he tohi hingoa fakafo‘itangata, ‘a e kakai na‘e fai lakanga ‘i he ngāue ‘i he fale ‘o Sihova, ‘o kamata meiate ia ‘oku uofulu ta‘u, ‘o fai hake."
    },
    {
      "verse": 25,
      "text": "He ne folofola ‘e Tēvita, Ko Sihova ko e ‘Otua ‘o ‘Isileli kuo ne fakamālōlō hono kakai; pea ‘oku tōfā ‘a e Sikaina ‘i Selusalema ‘o ta‘engata."
    },
    {
      "verse": 26,
      "text": "Ko ia foki ‘e ‘ikai toe ‘a e kau Līvai ke fua ‘a e Tāpanekale mo e nāunau kehekehe he fai hono ngāue."
    },
    {
      "verse": 27,
      "text": "He ko e taha ia ‘i he ngaahi ngāue fakamuimui ‘a Tēvita, ‘a e tohi kakai ‘o ha‘a Līvai, mei he uofulu ta‘u, ‘o fai hake."
    },
    {
      "verse": 28,
      "text": "He ko honau tu‘unga ke tali fekau ki ha‘a ‘Ēlone, ke fai ‘a e ngāue ‘o e fale ‘o Sihova, ‘o kau ki he ngaahi loto‘ā, mo e ngaahi loki, mo e fakama‘a ‘o e ngaahi me‘a tapu; ‘io, ‘a e ngāue ‘o e tauhi ‘o e fale ‘o ‘Elohimi,"
    },
    {
      "verse": 29,
      "text": "‘o kau foki ki he mā fono, mo e mahoa‘a ‘o e feilaulau-me‘akai, mo e mā ta‘elēvani manifinifi, mo e me‘a ‘oku fai‘aki ‘a e fakapaku, mo e me‘a ‘oku fetuiaki, mo e ngaahi fua lōloa mo fua lahi:"
    },
    {
      "verse": 30,
      "text": "pea ke tu‘u ‘i he pongipongi kotoa pē ke fai ‘a e fakafeta‘i mo e halelu‘ia kia Sihova, pea pehē efiafi;"
    },
    {
      "verse": 31,
      "text": "pea ke feia ‘a e ngaahi feilaulau-mōifua kia Sihova, ‘i he ngaahi Sāpate, mo e ngaahi māhina fo‘ou, mo e ngaahi kātoanga kuo tu‘utu‘uni, ‘a ia na‘e totonu ke fai ma‘u pē ‘i he ‘ao ‘o e ‘Eiki, pea ke tatau hono lau mo e konisitūtone."
    },
    {
      "verse": 32,
      "text": "‘Io, ke nau fai ‘a e tauhi ‘o e Tēniti Fe‘iloaki‘anga, mo e tauhi ‘o e Fale Tapu, mo e tauhi ‘o honau kāinga ko ha‘a ‘Ēlone, ke lava ‘a e ngāue ‘o e Fale ‘o Sihova."
    }
  ],
  "timestamp": "2025-08-08T15:54:55.140332"
}