{
  "book": "1JN",
  "book_name": "1 John",
  "chapter": 1,
  "version_id": 1307,
  "url": "https://www.bible.com/bible/1307/1JN.1",
  "verses": [
    {
      "verse": 1,
      "text": "KO E ngaahi me‘a ‘oku kau kia Folofola ‘o e mo‘ui, ko e ngaahi me‘a na‘e ‘i ai mei he kamata‘anga, ko e ngaahi me‘a kuo mau fanongoa, ko e ngaahi me‘a kuo mau mamata ki ai ‘aki homau mata, ko e ngaahi me‘a na‘a mau siofia, pea fā ki ai ‘e homau nima."
    },
    {
      "verse": 2,
      "text": "(He na‘e fakae‘a mo‘oni ‘a e Mo‘ui, pea kuo mau mamata ki ai, pea ‘oku mau fakamo‘oni ki ai, pea ‘oku mau fakahā atu ‘a e Mo‘ui ko ia ‘oku ta‘engata, ‘a ē ne feangai mo e Tamai, pea ne fakae‘a kiate kimautolu.)"
    },
    {
      "verse": 3,
      "text": "‘Io, ko e ngaahi me‘a kuo mau mamata mo fanongo ki ai, ‘oku mau fakahā kiate kimoutolu foki, koe‘uhi ke mou ma‘u ‘e kimoutolu foki ‘a e feohi mo kimautolu: pea ko e feohi foki ‘amautolu ko e feohi mo e Tamai, pea ko e feohi mo hono ‘Alo ko Sīsū Kalaisi."
    },
    {
      "verse": 4,
      "text": "Pea ‘oku mau tohi ‘a e ngaahi me‘a ko ia koe‘uhi ke kakato ‘etau fiefia."
    },
    {
      "verse": 5,
      "text": "Ko eni ia ‘a e fekau na‘a mau fanongo meiate ia, ‘o tala kiate kimoutolu, ‘a ‘eni, Ko e ‘Otua ko e maama, pea ‘oku ‘ikai ha momo‘i fakapo‘uli ‘i he ‘Ene ‘Afio."
    },
    {
      "verse": 6,
      "text": "Kapau ‘oku tau pehē, ‘oku tau feohi mo ia, ka tau fou ‘i he po‘uli; tā ‘oku tau loi, pea ‘oku ‘ikai te tau fai ‘a e mo‘oni:"
    },
    {
      "verse": 7,
      "text": "ka ‘o kapau ‘oku tau fou ‘i he maama, ‘o hangē ko ‘ene ‘afio ‘e ia ‘i he maama, pea tā ‘oku tau feohi, ‘a e taha mo e taha, pea ko e ta‘ata‘a ‘o Sīsū ko hono ‘Alo ‘oku ne fakama‘a kitautolu mei he angahala kotoa pē."
    },
    {
      "verse": 8,
      "text": "Kapau ‘oku tau pehē ‘oku ‘ikai ha‘atau angahala, tā ‘oku tau kākaa‘i ‘a kitautolu, pea ‘oku ‘ikai ‘iate kitautolu ‘a e mo‘oni."
    },
    {
      "verse": 9,
      "text": "Kapau ‘oku tau vete ‘etau ngaahi angahala, ko ‘ene anga fakamo‘oni tala‘ofa, mo ‘ene anga faitotonu, ‘oku na kau ke ne fakamolemole ‘etau ngaahi angahala, pea ke ne fakama‘a ‘a kitautolu mei he faihala fuli pē."
    },
    {
      "verse": 10,
      "text": "Kapau ‘oku tau pehē kuo ‘ikai te tau fai angahala, tā ‘oku tau pehē ko e loi ‘a ‘Ene ‘Afio, pea ‘oku ‘ikai ‘iate kitautolu ‘a ‘ene folofola."
    }
  ],
  "timestamp": "2025-08-08T15:58:05.060708"
}