{
  "book": "2KI",
  "book_name": "2 Kings",
  "chapter": 18,
  "version_id": 1307,
  "url": "https://www.bible.com/bible/1307/2KI.18",
  "verses": [
    {
      "verse": 1,
      "text": "PEA ‘i he tolu ta‘u ‘o Hosea foha ‘o ‘Ela, ko e Tu‘i ‘Isileli, na‘e hoko ‘o tu‘i ‘a Hesekaia, ko e foha ‘o ‘Āhasi ko e Tu‘i Siuta:"
    },
    {
      "verse": 2,
      "text": "na‘a ne uofulu mā nima ta‘u ‘i he‘ene kamata pule, pea na‘e uofulu mā hiva ta‘u ‘ene hau ‘i Selusalema: pea ko e hingoa ‘o ‘ene fa‘ē ko ‘Api ko e ‘ōfefine ‘o Sākalaia."
    },
    {
      "verse": 3,
      "text": "Pea fai ‘e ia ‘a e me‘a na‘e hoa mo e finangalo ‘o Sihova, ‘o hangē tofu pē ko e fai ‘a ‘ene kui ko Tēvita."
    },
    {
      "verse": 4,
      "text": "Na‘a ne holoki ‘a e ngaahi ‘esi, ‘o ne laiki ‘a e ngaahi pou tapu, ‘o ne tā hifo ‘a e ‘Āsela; pea ne nuiki ‘a e Ngata Palasa ne ngaohi ‘e Mōsese; he ‘i he taimi ko ia na‘e kei tutu ‘inisēnisi ki ai ‘e ha‘a ‘Isileli; pea na‘e ui ko Nehūsitani."
    },
    {
      "verse": 5,
      "text": "Na‘a ne falala kia Sihova ko e ‘Otua ‘o ‘Isileli; ‘io, na‘e ‘ikai ha taha ‘o e ngaahi Tu‘i Siuta ki mui na‘e tatau mo ia, pe ha taha ‘iate kinautolu na‘e holomu‘a ‘iate ia."
    },
    {
      "verse": 6,
      "text": "He na‘a ne pīkitai kia Sihova: na‘e ‘ikai te ne afe mei he muimui kiate ia, ka na‘a ne tauhi ‘a e ngaahi tu‘utu‘uni na‘e fai ‘e Sihova kia Mōsese."
    },
    {
      "verse": 7,
      "text": "Pea na‘e kau mo ia ‘a Sihova: ‘ilonga ha me‘a na‘a ne ‘alu ki ai na‘a ne tu‘umālie ai: pea ne tu‘u ki he Tu‘i ‘Āsilia, ‘o ‘ikai te ne fakaongo ki ai."
    },
    {
      "verse": 8,
      "text": "Na‘e taa‘i ‘e ia ‘a e kau Filisitia, ‘o a‘u ki Kesa mo hono ngaahi feitu‘u, ‘o fai mei he taua ‘o e kau le‘o ‘o a‘u ki he kolo ‘aa‘i."
    },
    {
      "verse": 9,
      "text": "Pea ‘i he hoko hono fā ta‘u ‘o Kingi Hesekaia, ‘a ia ko hono fitu ta‘u ‘o Hosea foha ‘o ‘Ela ko e Tu‘i ‘Isileli, na‘e ‘alu hake ‘a Salimanesa ko e Tu‘i ‘Āsilia ki Samēlia, ‘o ne ‘ākolo‘i ia."
    },
    {
      "verse": 10,
      "text": "Pea ‘i he ‘osi ‘a e tolu ta‘u na‘a nau hamu ia: ‘i he ono ta‘u ‘o Hesekaia, ‘a ia ko e hiva ta‘u ‘o Hosea ko e Tu‘i ‘Isileli na‘e toki hamu ‘a Samēlia."
    },
    {
      "verse": 11,
      "text": "Pea taki pōpula ‘e he Tu‘i ‘Āsilia ‘a ‘Isileli ki ‘Āsilia, ‘o ne fakakakai ‘aki ‘a Hala, mo Kāpoa ko e vaitafe ‘o Kōsani, mo e ngaahi kolo Mītia,"
    },
    {
      "verse": 12,
      "text": "koe‘uhi na‘e ‘ikai te nau fakaongo ki he le‘o ‘o Sihova ko honau ‘Otua, pea nau laka kehe mo ‘ene kovinānite, ‘a e ngaahi me‘a ne tu‘utu‘uni ‘e Mōsese ko e sevāniti ‘a Sihova, ‘o ‘ikai te nau tokanga ki ai, pe fai."
    },
    {
      "verse": 13,
      "text": "Pea ‘i he hongofulu mā fā ta‘u ‘o Kingi Hesekaia na‘e ‘alu hake ‘a Senakalipe ko e Tu‘i ‘Āsilia ke tau‘i ‘a e ngaahi kolo Siuta na‘e ‘aa‘i, ‘o ne puke ia."
    },
    {
      "verse": 14,
      "text": "Pea ‘alu ‘a e fekau ‘a Hesekaia ko e Tu‘i Siuta ki he Tu‘i ‘Āsilia ki Lākisi ke fakahā, Kuo u hia; foki meiate au; ko e me‘a te ke hilifaki kiate au te u fua. Pea tu‘utu‘uni ‘e he Tu‘i ‘Āsilia kia Hesekaia ko e Tu‘i Siuta ha tolungeau‘i taleniti siliva mo ha tolungofulu‘i taleniti koula."
    },
    {
      "verse": 15,
      "text": "Pea ‘ange ‘e Hesekaia ‘a e siliva kotoa na‘e ma‘u ‘i he fale ‘o Sihova, pea ‘i he ngaahi fale koloa ‘o e fale ‘o e tu‘i."
    },
    {
      "verse": 16,
      "text": "‘I he taimi ko ia na‘e hu‘i ‘e Hesekaia ‘a e teu ‘o e ngaahi matapā ‘o e Temipale ‘o Sihova, pea mo e ngaahi pou, ‘a ia kuo toki teuteu ‘e Hesekaia ko e Tu‘i Siuta, pea ne ‘ange ki he Tu‘i ‘Āsilia."
    },
    {
      "verse": 17,
      "text": "Pea fekau atu ‘e he Tu‘i ‘Āsilia ‘a e Tātani, mo e Lapisalisi mo e Lapisake, mei Lākisi kia Kingi Hesekaia ki Selusalema mo ha fu‘u tau. Pea na‘a nau ‘alu hake ‘o a‘u ki Selusalema. Pea nau hake mai ‘o a‘u, ‘o tu‘u ‘i he takingavai ‘o e lepa ‘olunga, ‘a ia ‘oku ‘i he hala tanu ‘oku ‘alu ki he ‘api ‘o e fō kofu."
    },
    {
      "verse": 18,
      "text": "Pea nau ui ki he tu‘i, pea ‘alu atu kiate kinautolu ‘a ‘Īlaiakimi foha ‘o Hilikaia, ‘a ia na‘e pule ki he Loto‘ā, mo Sēpina ko e sikalaipe mo ‘Ioa foha ‘o ‘Ēsafe na‘e ‘a‘ana ‘a e tohi Kalonikali."
    },
    {
      "verse": 19,
      "text": "Pea lea kiate kinautolu ‘a e Lapisake, Mou lea mu‘a kia Hesekaia, Ko e folofola eni ‘a e Tu‘i Lahi, ‘a e Tu‘i ‘Āsilia, Ko e hā ‘a e falala ko eni ‘oku ke fai?"
    },
    {
      "verse": 20,
      "text": "‘Oku ke lau (ka ko e launoa pē) ‘oku ai ha‘o fakakaukau mo ho ivi ki he fai ‘o e tau. Ka ko hai ena ‘oku ke falala ki ai ‘i ho‘o tu‘u kiate au?"
    },
    {
      "verse": 21,
      "text": "Tā ‘oku ke falala ‘apē ki ho‘o tokotoko ‘aki ‘a e kaho mafesi na, ‘a ‘Isipite; ‘a ia ka faaki ki ai ha taha ‘e hūkia ai hono nima, ‘o ne lavea ai. ‘Oku pehē ‘a Felo ko e Tu‘i ‘Isipite kiate kinautolu ‘oku falala kiate ia."
    },
    {
      "verse": 22,
      "text": "Pea kapau te mou pehē mai, ‘Oku mau falala kia Sihova ko homau ‘Otua: ‘ikai ko ena ia kuo holoki ‘e Hesekaia hono ngaahi ‘esi mo hono ngaahi ‘ōlita, pea kuo ne pehē ki Siuta mo Selusalema, Ko e ‘ōlita pē ko eni ‘i Selusalema te mou fai ki ai ho‘omou hū?"
    },
    {
      "verse": 23,
      "text": "Pea ko eni, Tau fepauaki?? mu‘a, ‘a koe mo hoku ‘eiki ko e Tu‘i ‘Āsilia, pea te u ‘atu ha ua afe‘i hoosi, ‘o kapau te ke lava ‘e koe ke fakatotofu hono heka‘i."
    },
    {
      "verse": 24,
      "text": "Pea te ke lava fēfē ke tekaki ha taha ‘o e ngaahi kapiteni si‘i ‘oku nofo ki hoku ‘eiki! tā ko ho‘o falala ki ‘Isipite ke ‘omi ha tau sāliote mo ha tau hoosi!"
    },
    {
      "verse": 25,
      "text": "Ko eni, he ‘oku ta‘ekau ‘a Sihova ‘i he‘eku a‘u hake ke tau‘i ‘a e potu ni mo faka‘auha? Na‘e folofola ‘a Sihova kiate au, ‘Alu hake ki he fonua ko ia, ‘o faka‘auha."
    },
    {
      "verse": 26,
      "text": "Pea lea ange ki he Lapisake ‘a ‘Īlaiakimi foha ‘o Hilikaia, mo Sēpina mo ‘Ioa, ‘o nau pehē, Lea mu‘a ki ho‘o kau tamaio‘eiki ko kimautolu ‘i he lea faka-‘Ālamea, he ‘oku mau ‘ilo ia; kae ‘oua na‘a tau alea ‘i he lea faka-Siu kae fanongo ‘a e kakai ‘i he funga ‘ā na."
    },
    {
      "verse": 27,
      "text": "Kae tali mai ‘e he Lapisake, He kuo fekau au ‘e hoku ‘eiki ke fai ‘eku lau ni ki ho‘o ‘eiki pē, pe kiate koe? ‘ikai kuo ne fekau au ki he tu‘unga me‘a na ‘oku tangutu ‘i he funga ‘ā na, pe te nau kau mo kimoutolu ‘i he kai ‘enau tu‘u mama‘o mo inu ‘enau tu‘u tata?"
    },
    {
      "verse": 28,
      "text": "Pea tu‘u atu ‘a Lapisake, ‘o ne kalanga le‘o lahi ‘i he lea faka-Siu, pea ne lau ‘o pehē, Mou fanongo mai ki he folofola ‘a e Tu‘i Lahi, ‘a e Tu‘i ‘Āsilia."
    },
    {
      "verse": 29,
      "text": "Ko e folofola eni ‘a ‘ene ‘afio, ‘Oua na‘a fakahehema‘i kimoutolu ‘e Hesekaia; he tala‘ehai te ne lava ke fakahaofi kimoutolu mei he nima ‘o ‘ene ‘afio."
    },
    {
      "verse": 30,
      "text": "Pea ‘oua na‘a fakafalala kimoutolu ‘e Hesekaia kia Sihova, he‘ene pehē, Kuo pau ke fakahaofi kitautolu ‘e Sihova, pea ‘e ‘ikai tuku ‘a e kolo ni ki he nima ‘o e Tu‘i ‘Āsilia."
    },
    {
      "verse": 31,
      "text": "‘Oua e tokanga kia Hesekaia: he ko eni ‘a e folofola ‘a e Tu‘i ‘Āsilia, ‘Omi holo kiate au, pea mou hū mai kitu‘a; ka mou kai takitaha mei hono vaine, pea kai takitaha mei hono fiki, pea inu takitaha mei hono lepa ‘o‘ona; kae‘oua ke u ha‘u,"
    },
    {
      "verse": 32,
      "text": "‘o ‘ave kimoutolu ki ha fonua ‘oku hangē ko homou fonua ni, ko e fonua uite‘ia mo kava‘ia, ko e fonua me‘akai‘ia mo ngoue vaine‘ia, ko e fonua mohu ‘ōlive fai lolo, mo e honi; ka mou mo‘ui ‘o ‘oua ‘e mate: pea ‘oua te mou tokanga kia Hesekaia, ‘ene lōtaki kimoutolu, ‘o pehē, ‘E fakahaofi kitautolu ‘e Sihova."
    },
    {
      "verse": 33,
      "text": "He kuo momo‘i fakahaofi ‘e ha taha ‘o e ngaahi ‘otua ‘o e ngaahi kakai ko ē hano fonua mei he nima ‘o e Tu‘i ‘Āsilia?"
    },
    {
      "verse": 34,
      "text": "Ko e fe‘ia ‘a e ngaahi ‘otua ‘o Hēmati, mo ‘Āpati, ko e fē ‘a e ngaahi ‘otua ‘o ‘Iva? Kuo fakahaofi ai ‘a Samēlia mei hoku nima?"
    },
    {
      "verse": 35,
      "text": "Hono ai ha taha ‘o e ngaahi ‘otua ‘o e ngaahi fonua ko ē kuo fakahaofi hono fonua mei hono nima, ke ngali lava ai ‘e Sihova ke fakahaofi ‘a Selusalema mei hoku nima?"
    },
    {
      "verse": 36,
      "text": "Ka ka fakalongo pē ‘a e kakai, ‘o ‘ikai te nau tali ‘aki ha momo‘i lea: he ko e tu‘utu‘uni ‘a e tu‘i ia, ‘Oua te mou tali."
    },
    {
      "verse": 37,
      "text": "Pea toki ha‘u ‘a ‘Īlaiakimi foha ‘o Hilikaia ko e pule ‘o e Loto‘ā, pea mo Sēpina ko e sikalaipe, pea mo ‘Ioa foha ‘o ‘Ēsafe na‘e ‘a‘ana ‘a e tohi Kalonikali–na‘a nau omi kia Hesekaia kuo hae hifo honau kofu, pea nau fakahā ki ai ‘a e ngaahi lea ‘a e Lapisake."
    }
  ],
  "timestamp": "2025-08-08T15:54:49.083932"
}