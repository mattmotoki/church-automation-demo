{
  "book": "ISA",
  "book_name": "Isaiah",
  "chapter": 42,
  "version_id": 1307,
  "url": "https://www.bible.com/bible/1307/ISA.42",
  "verses": [
    {
      "verse": 1,
      "text": "VAKAI ko ‘eku sevāniti ē, ‘a ia ‘oku ou pukepuke; ‘a ‘eku pele, ‘a ia ‘oku hōifua ai ‘eku mo‘ui: te u ‘ai hoku laumālie kiate ia; te ne fakahoko ki he Senitaile ‘a e fai fakamaau."
    },
    {
      "verse": 2,
      "text": "‘E ‘ikai te ne kaila, pea ‘e ‘ikai te ne lea lahi, ‘io, ‘e ‘ikai fanongo ‘e ha taha mei hala ki hono le‘o."
    },
    {
      "verse": 3,
      "text": "Ko e kofe kuo foa ‘e ‘ikai te ne laiki, pea ko e vavae ‘oku kohu ‘e ‘ikai te ne tāmate‘i: te ne fai mo‘oni ‘ene fakahoko ‘a e fakamaau."
    },
    {
      "verse": 4,
      "text": "‘E ‘ikai kohu ia, pea ‘e ‘ikai foa, kae‘oua ke ne fokotu‘u ‘i māmani ‘a e fakamaau; pea ‘oku nofo‘aki tali ‘a e ngaahi motu ki he‘ene lao."
    },
    {
      "verse": 5,
      "text": "Ko e folofola eni ‘a ‘Ela, ‘a Sihova na‘a ne fakatupu ‘a e ngaahi langi, ‘o folahi kinautolu; ‘a e ‘Afio na‘e fofola ‘a māmani mo e me‘a kotoa ‘oku tupu ai; ‘a e ‘Afio na‘a ne foaki mo‘ui ki he kakai ‘i hono funga, mo e laumālie kiate kinautolu ‘oku hā‘ele ai."
    },
    {
      "verse": 6,
      "text": "Ko au Sihova kuo u ui mai koe ‘i he‘eku totonu, pea te u puke ho nima, pea te u tauhi koe, pea te u tuku koe ko e kovinānite ki he kakai, ko e maama ki he Senitaile;"
    },
    {
      "verse": 7,
      "text": "ke fakaava ‘a e ngaahi mata ‘oku kui, ke fakahū mai mei he pilīsone ‘a e kakai ‘oku ha‘i ai, pea mei he fale pōpula ‘a kinautolu ‘oku nofo he po‘uli."
    },
    {
      "verse": 8,
      "text": "Ko Sihova au; ko hoku hingoa ia: pea ‘e ‘ikai te u ‘ange hoku lāngilangi ki ha taha, pe ko hoku ongoongo ki he ngaahi ‘aitoli."
    },
    {
      "verse": 9,
      "text": "Ko e ngaahi ‘uluaki me‘a, vakai, kuo nau a‘u, pea ko au ‘oku ou tala me‘a fo‘ou: te‘eki ke nau fisi hake ‘oku ou tuku ke mou fanongo ki ai."
    },
    {
      "verse": 10,
      "text": "Hiva kia Sihova ha hiva fo‘ou, Fai hono fakamālō mei he ngata‘anga ‘o māmani; ‘A kimoutolu ‘oku hā‘elea ‘a e tahi mo hono fonu, ‘A e ngaahi motu mo e nofo ai."
    },
    {
      "verse": 11,
      "text": "Ke ofa‘aki honau le‘o ‘e he toafa mo e ngaahi kolo ‘o‘ona, ‘A e ngaahi vilisi ‘oku nofo ai ‘a Keta; Hiki mavava ‘a e nofo Sela: Ke nau kalanga mei he ngaahi tumutumu‘i mo‘unga."
    },
    {
      "verse": 12,
      "text": "Ke nau tuku kia Sihova ‘a e kolōlia, Mo fakahā ‘i he ngaahi motu hono fakamālō‘ia."
    },
    {
      "verse": 13,
      "text": "Ko Sihova, ‘e hangē ha helo ‘ene hā‘ele atu; Hangē ha pāte‘i tau ‘ene tafunaki ‘ene māfana: ‘Oku ne kaila, ‘io, ‘oku ne fākaulu; ‘Oku ne fai ‘o ngali helo ki hono ngaahi fili na."
    },
    {
      "verse": 14,
      "text": "Kuo loa kāliu ‘eku nofo pē, ‘eku fakalongo, ‘eku ta‘ofi au: ko eni te u kaila hangē ha fefine langā; te u hokotu‘u mo manava tepotu fakataha."
    },
    {
      "verse": 15,
      "text": "‘Oku ou fakamōmoa mo‘unga mo e ngaahi tafungofunga, pea ‘oku ou fakamae honau mohuku kotoa; pea ‘oku ou liliu honau ngaahi vaitafe ko e koto motu, pea ‘oku ou fakamātu‘u honau ngaahi anovai."
    },
    {
      "verse": 16,
      "text": "Pea te u taki ‘a e kui ‘i ha hala na‘e ‘ikai te ne ‘ilo ki ai; te u tuku ke nau ‘alu ‘i he afenga na‘e ‘ikai te nau ‘ilo ki ai: te u ngaohi ‘a e po‘uli ‘oku nau hanga ki ai ko e koto maama, mo e ngaahi tokatāmaki ke tokamālie. Ko e ngaahi me‘a ko ena kuo pau ke u fai, pea ‘e ‘ikai te u tuku li‘aki kinautolu."
    },
    {
      "verse": 17,
      "text": "Kuo pau ke holomui, ke mātu‘aki laea ‘a kinautolu ‘oku falala ‘aitoli, ‘a kinautolu ‘oku pehē ki he ngaahi tamapua ‘oku haka, Ko homau ‘Otua kimoutolu."
    },
    {
      "verse": 18,
      "text": "‘a e kau tuli, mou ongo‘i; ‘a e kau kui, mou hanga hake, ka mou sio."
    },
    {
      "verse": 19,
      "text": "Ko hai ‘oku kui, ‘ikai ko ‘eku sevāniti? pea ko hai ‘oku tuli, ‘ikai ko e talafekau ‘oku ou tuku atu? Ko hai ‘oku kui hangē ko e tākanga? ‘io, ko hai ‘oku kui hangē ko e sevāniti ‘a Sihova?"
    },
    {
      "verse": 20,
      "text": "‘Oku lahi ‘a e me‘a ‘oku ke sio ki ai, ka ‘oku ‘ikai te ke mapuke; ‘oku ne fokotu‘u telinga mai, kae ‘ikai te ne ongo‘i."
    },
    {
      "verse": 21,
      "text": "Na‘e finangalo ‘a Sihova ke fotu ‘ene lao, ‘o hā lāngilangi; koe‘uhi ko ‘ene faitotonu."
    },
    {
      "verse": 22,
      "text": "Ka neongo ia ka ko e kakai vetea mo fakamālohia eni; kuo ma‘u kii‘i kotoa pē ‘i he ngaahi luo, pea kuo fufū ‘i he ngaahi fale pōpula: kuo nau hoko ko e koto vetea, pea ‘oku ‘ikai ha fakahaofi; ko e vete fakafutuna, pea ‘oku ‘ikai ha taha te ne pehē, Fakafoki."
    },
    {
      "verse": 23,
      "text": "Ko hai ‘iate kimoutolu te ne fokotu‘u telinga mai ‘i he me‘a ni? ‘e tokanga ‘o fakaongo koe‘uhi ko e ‘amui?"
    },
    {
      "verse": 24,
      "text": "Ko hai kuo ne tuku ‘a Sēkope ke fa‘iteliha ai ‘e he kau kaiha‘a, mo ‘Isileli ki he kau vete? ‘Ikai ko Sihova? ‘a e ‘Afio kuo tau angahala ki ai, pea na‘e ‘ikai te nau loto ke foua hono ngaahi hala, pea na‘e ‘ikai te nau fakaongo ki he‘ene lao."
    },
    {
      "verse": 25,
      "text": "Ko ia na‘a ne lingi ki ai ‘a e kakaha ‘o ‘ene houhau, mo e ha‘aha‘a ‘o e tau; pea ne vela ai takatakai, ka na‘e ‘ikai te ne ‘ilo ki ai; ‘io, na‘e fakaulo ai ia, ka na‘e ‘ikai te ne tokanga."
    }
  ],
  "timestamp": "2025-08-08T15:56:04.029702"
}