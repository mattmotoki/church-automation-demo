{
  "book": "2SA",
  "book_name": "2 Samuel",
  "chapter": 5,
  "version_id": 1307,
  "url": "https://www.bible.com/bible/1307/2SA.5",
  "verses": [
    {
      "verse": 1,
      "text": "PEA ha‘u ‘a e ngaahi matakali kotoa pē ‘o ‘Isileli kia Tēvita ki Hepeloni, ‘o nau fakatau folofola, ‘o pehē, ‘Eni, ko ho hui mo kakano ‘a kimautolu."
    },
    {
      "verse": 2,
      "text": "Na‘a mo e taimi mu‘a ‘i he pule ‘a Saula kiate kimautolu, ko koe ia na‘e taki atu mo taki mai ‘a ha‘a ‘Isileli: pea na‘e folofola ‘a Sihova kiate koe, Ko koe te ke tauhi hoku kakai ‘Isileli, ‘io, ko koe te ke ‘eiki ki ‘Isileli."
    },
    {
      "verse": 3,
      "text": "Ko ia na‘e ha‘u ‘a e kau mātu‘a kotoa pē ‘o ‘Isileli ki he tu‘i ki Hepeloni; pea na‘e fai kovinānite mo kinautolu ‘e Kingi Tēvita ‘i Hepeloni ‘i he ‘ao ‘o e ‘Eiki: pea nau fakanofo ‘a Tēvita ke Tu‘i ‘Isileli."
    },
    {
      "verse": 4,
      "text": "Na‘e tolungofulu ta‘u ‘a Tēvita ‘i he‘ene kamata pule, pea na‘e fāngofulu ta‘u ‘ene tu‘i."
    },
    {
      "verse": 5,
      "text": "Na‘a ne tu‘i ‘i Hepeloni ki Siuta ko e fitu ta‘u mo e māhina ‘e ono: pea na‘e tolungofulu mā tolu ta‘u ‘ene tu‘i ‘i Selusalema ki ‘Isileli kātoa mo Siuta."
    },
    {
      "verse": 6,
      "text": "Pea ‘alu ‘a e tu‘i mo ‘ene kau tangata ki Selusalema ke tau‘i ‘a e kau Siepusi na‘e nofo ‘i he fonua: ‘a ia na‘a nau lea kia Tēvita, ‘o pehē, ‘E ‘ikai te ke ha‘u ki heni, ‘o kapau ‘e ‘ikai te ke ‘ave mu‘a ‘a e kui mo e heke: ko ‘enau lau ‘e ‘ikai lava nai ‘e Tēvita."
    },
    {
      "verse": 7,
      "text": "Ka na‘e hamu pē ‘e Tēvita ‘a e talitau‘anga ko Saione (‘a ia kuo Kolo-‘o-Tēvita)."
    },
    {
      "verse": 8,
      "text": "Pea folofola ‘a Tēvita ‘i he ‘aho ko ia, Ko ia ‘oku taa‘i ‘a e kau Siepusi, ke ne a‘u ki he halanga vai, ‘o fai ki he heke mo e kui, ‘a ia ‘oku fehi‘a ki ai ‘a e loto ‘o Tēvita ‘A ē ā ‘oku nau lea fakatokotokanaki ‘aki, Kuo ‘i ai ‘a e kui mo e heke, ‘e ‘ikai te ne hū mai ki fale."
    },
    {
      "verse": 9,
      "text": "Pea na‘e nofo ‘a Tēvita ‘i he talitau‘anga, ‘o ne ui ia ko Kolo-‘o-Tēvita. Pea langa ‘e Tēvita ‘o takatakai mei Milo, ‘o fai ki loto."
    },
    {
      "verse": 10,
      "text": "Pea fakautuutu ai pē ‘a e mālohi ‘o Tēvita, he na‘e kau mo ia ‘a Sihova ko e ‘Otua-Mohu-Hositē."
    },
    {
      "verse": 11,
      "text": "Pea tuku mai ‘e Hailame ko e Tu‘i Taia ha tu‘unga talafekau kia Tēvita, mo e ngaahi ‘akau ko e sita, mo e kau tufunga, mo e kau tā maka; pea na‘a nau langa ha fale mo‘o Tēvita."
    },
    {
      "verse": 12,
      "text": "Pea na‘e mahino kia Tēvita kuo fakapapau ‘e he ‘Eiki ‘ene Tu‘i ‘Isileli, pea kuo ne hākeaki‘i hono pule‘anga, koe‘uhi ko hono kakai ‘Isileli."
    },
    {
      "verse": 13,
      "text": "Pea toe ma‘u ‘e Tēvita mo ha ngaahi sinifu, mo ha ngaahi uaifi mei Selusalema, hili ‘ene hiki mei Hepeloni: pea na‘e toe fā‘ele‘i kia Tēvita ha ngaahi foha mo ha ngaahi ‘ōfefine."
    },
    {
      "verse": 14,
      "text": "Pea ko e ngaahi hingoa eni ‘o kinautolu na‘e fā‘ele‘i kiate ia ‘i Selusalema; ko Samua, mo Sōpapi, mo Nētane, mo Solomone,"
    },
    {
      "verse": 15,
      "text": "mo ‘Ipihale, mo ‘Elisua; mo Nēfeki, mo ‘Iafia;"
    },
    {
      "verse": 16,
      "text": "mo ‘Elisama, mo ‘Eliata, mo ‘Elifeleti."
    },
    {
      "verse": 17,
      "text": "Pea ‘i he fanongo ‘e he kau Filisitia kuo nau fakanofo ‘a Tēvita ke Tu‘i ‘Isileli, na‘a nau ‘alu hake kotoa pē ke kumi ‘a Tēvita; pea fanongo ki ai ‘a Tēvita, ‘o ne ‘alu hifo ki he talitau‘anga."
    },
    {
      "verse": 18,
      "text": "Pea kuo ha‘u ‘a e kau Filisitia, pea kuo nau mafola atu ‘i he lautoka ‘o Lefaimi."
    },
    {
      "verse": 19,
      "text": "Pea huhū ‘a Tēvita kia Sihova, ‘o pehē, Ka u ‘alu hake koā ke u fai mo e kau Filisitia? Te ke tuku kinautolu ki hoku nima? Pea tali ‘a e ‘Eiki kia Tēvita, ‘Alu hake pē: he te u mātu‘aki tuku ‘a e kau Filisitia ki ho nima."
    },
    {
      "verse": 20,
      "text": "Pea a‘u ‘a Tēvita ki Peali-pelasimi, ‘o ne taa‘i kinautolu ‘i he potu ko ia; pea pehē ‘e Tēvita, Kuo pā atu ‘a Sihova ki hoku ngaahi fili ‘i hoku ‘ao, ‘o hangē ko e pā atu ha fu‘u vai. Ko ia na‘a nau fakahingoa ai ‘a e potu ko ē ko Peali-felesimi (ko ‘Eiki–‘o e-ngaahi-pā-atu)."
    },
    {
      "verse": 21,
      "text": "Pea nau li‘aki ‘enau ngaahi ‘aitoli ‘i he potu ko ia, pea ‘ave ia ‘e Tēvita mo ‘ene kau tangata."
    },
    {
      "verse": 22,
      "text": "Pea toe ‘alu hake ‘a e kau Filisitia, ‘o nau mafola ‘i he lautoka ‘o Lefaimi."
    },
    {
      "verse": 23,
      "text": "Pea huhū ‘a Tēvita kia Sihova, ka ka tali ‘e ia, ‘Oua te ke ‘alu hake; fakatakamilo, ‘o ha‘u mei honau tu‘a, fe‘unga mo e ‘ulu moli peli."
    },
    {
      "verse": 24,
      "text": "Pea ka faifai pea ke ongo‘i ‘a e ngahaha ‘o ha ‘alu ‘i he funga moli peli, pea te ke toki ngaue hake: he ko e hā‘ele atu ia ‘a Sihova ‘i ho ‘ao, ke taa‘i ‘a e tau Filisitia,"
    },
    {
      "verse": 25,
      "text": "pea na‘e fai pehē ‘e Tēvita, hangē ko e tu‘utu‘uni ‘a e ‘Eiki, ‘o ne taa‘i ‘a e kau Filisitia mei Kepa, ‘o fakapehē ki Kēseli."
    }
  ],
  "timestamp": "2025-08-08T15:54:37.261734"
}