{
  "book": "GEN",
  "book_name": "Genesis",
  "chapter": 21,
  "version_id": 1307,
  "url": "https://www.bible.com/bible/1307/GEN.21",
  "verses": [
    {
      "verse": 1,
      "text": "PEA ‘a‘ahi ‘a Sihova kia Sela ‘o hangē ko ‘ene folofola, pea na‘e fai ‘e Sihova kia Sela ‘o hangē ko ‘ene tala."
    },
    {
      "verse": 2,
      "text": "Pea feitama ‘a Sela, pea ‘i he hokosia ‘a e taimi ne tala kiate ia ‘e he ‘Otua na‘a ne fanau kia ‘Epalahame ha tama, neongo kuo ne motu‘a."
    },
    {
      "verse": 3,
      "text": "Pea fakahingoa ‘e ‘Epalahame ‘a e foha ne fanau‘i kiate ia, ‘io, ‘a e foha ne fanau‘i kiate ia ‘e Sela, ko ‘Aisake."
    },
    {
      "verse": 4,
      "text": "Pea na‘e kamu ‘e ‘Epalahame hono foha ko ‘Aisake ‘i he‘ene a‘u ki hono ‘aho valu, ‘o hangē ko e tu‘utu‘uni ‘a e ‘Otua kiate ia."
    },
    {
      "verse": 5,
      "text": "Pea na‘e fe‘unga ‘a ‘Epalahame mo hono ta‘u teau ‘i he fanau‘i kiate ia hono foha ko ‘Aisake."
    },
    {
      "verse": 6,
      "text": "Pea pehē ‘e Sela, Kuo fakatupu ‘e he ‘Otua ha kata ma‘aku; ‘Ilonga ha fanongo te ne kata mo au."
    },
    {
      "verse": 7,
      "text": "Na‘a ne pehē foki, Ko hai ne mei lea kia ‘Epalahame, ‘o lau, Ko Sela te ne fakahuhu ha fānau? He kuo te fanau‘i hano foha kuo ne a‘ua‘u."
    },
    {
      "verse": 8,
      "text": "Pea lahi ‘a e tama, ‘o mavae, pea na‘e fai ‘e ‘Epalahame ha fu‘u kātoanga ‘i he ‘aho na‘e fakamavae ai ‘a ‘Aisake."
    },
    {
      "verse": 9,
      "text": "Pea mamata ‘e Sela ki he tama ‘a Heka‘ā, ko e fefine ‘Isipite na‘a ne fanau‘i kia ‘Epalahame, ‘oku ne manuki."
    },
    {
      "verse": 10,
      "text": "Pea ne pehē kia ‘Epalahame, Kapusi ‘a e kaunanga ko ia mo ‘ene tama: he tala‘ehai ‘e kaunga-‘ea ‘a e tama ‘a e kaunanga na pea mo ‘eku tama, ‘a ‘Aisake."
    },
    {
      "verse": 11,
      "text": "Pea kovi‘ia ‘aupito ‘a ‘Epalahame ‘i he me‘a ko ia koe‘uhi ko si‘ono foha."
    },
    {
      "verse": 12,
      "text": "Ka ka folofola ‘a e ‘Otua kia ‘Epalahame, ‘Oua na‘a ke kovi‘ia ai koe‘uhi ko ho foha, pea koe‘uhi ko ho‘o kaunanga; pea ko e me‘a ki he ngaahi lau ‘a Sela ‘oku fai atu, tuitala pē ki he‘ene lea; koe‘uhi ‘e ngata ‘ia ‘Aisake ‘a e lau ko ho hako."
    },
    {
      "verse": 13,
      "text": "Pea ko e me‘a foki ki he tama ‘a e kaunanga, te u fokotu‘u foki ia ko e pule‘anga koe‘uhi ko ho hako ia."
    },
    {
      "verse": 14,
      "text": "Pea ‘i he‘ene ‘aho leva na‘e tu‘u hengihengi ‘a ‘Epalahame, ‘o ne to‘o ha mā mo ha ‘angavai, ‘o ne ‘atu kia Heka‘ā, ‘o ‘ai ki hono uma; ‘o ne ‘ange kiate ia mo e tama, ‘o ne tuku atu; pea ‘alu atu ia ‘o he fano ‘i he toafa ‘o Peasipa."
    },
    {
      "verse": 15,
      "text": "Pea faifai pea maha ‘a e vai ‘i he ‘angavai, pea tuku ‘e he fefine ‘a e tama ‘i ha lolo ‘akau;"
    },
    {
      "verse": 16,
      "text": "ka ka ‘alu pē ia ‘o nofo mai mei he mama‘o, ‘o fe‘unga mo e fakamama‘o ‘a e tu‘u ‘a e lautele; he na‘a ne pehē, Ke ‘oua mai na‘a ku sio ki he pekia ‘a e tama: ko ia na‘a ne nofo mai mei he mama‘o, ‘o ne ‘ai atu hono le‘o ‘o tangi."
    },
    {
      "verse": 17,
      "text": "Pea ongo ki he ‘Otua ‘a e le‘o ‘o e tama; pea ui mai mei langi ‘a e ‘Āngelo ‘a e ‘Otua kia Heka‘ā, ‘o ne me‘a mai, Ko e hā ‘oku ke pehē ai, Heka‘ā! ‘Oua te ke manavahē, he kuo ongo ki he ‘Otua ‘a e le‘o ‘o e tama mei he potu ‘oku ne ‘i ai."
    },
    {
      "verse": 18,
      "text": "Tu‘u ‘o langa‘i hake ‘a e tama, ‘o taki nima ia; he te u fokotu‘u ‘iate ia ha pule‘anga lahi."
    },
    {
      "verse": 19,
      "text": "Pea faka‘ā ‘e he ‘Otua ‘a e mata ‘o e fefine, pea ne ‘ilo ha vaikeli; pea ne ‘alu ki ai ‘o ‘utu ‘ene ‘angavai ‘i he vai, ‘o ne fakainu ‘a e tama."
    },
    {
      "verse": 20,
      "text": "Pea na‘e kau ‘a e ‘Otua mo e tama; pea faifai pea ne tangata, pea ne nofo ai pē ‘i he toafa, ‘o ne hoko ko e tangata poto ‘i he fana."
    },
    {
      "verse": 21,
      "text": "Pea ne nofo fonua ‘i he Toafa ‘o Pēlana: pea kumi ‘e he‘ene fa‘ē ha uaifi mo‘ona mei ‘Isipite."
    },
    {
      "verse": 22,
      "text": "Tokua ‘i he kuonga ko ia na‘e me‘a ‘a ‘Apimeleki kia ‘Epalahame, ‘o kau ai ‘a Fīkoli ko e ‘eiki ‘o ‘ene tau; pea ne pehē, Tā ‘oku kau ‘a e ‘Otua ma‘au ‘i he me‘a kotoa pē ‘oku ke fai:"
    },
    {
      "verse": 23,
      "text": "pea ko eni ke ke fuakava mai heni kiate au ‘i he ‘Otua, ‘ilo ‘e koe ‘o kapau te ke fai kākā kiate au, pe ki hoku pikilau, pe ki hoku hako! kae hangē ko ‘eku ‘ofa kiate koe, ke pehē ho‘o fai ‘ofa kiate au, pea mo e fonua kuo ke ‘āunofo ki ai."
    },
    {
      "verse": 24,
      "text": "Pea pehē ‘e ‘Epalahame, Te u fuakava pē."
    },
    {
      "verse": 25,
      "text": "Pea valoki ‘e ‘Epalahame ‘a ‘Apimeleki ko e me‘a ‘i he vaikeli ne fa‘ao ‘e he kau tamaio‘eiki ‘a ‘Apimeleki."
    },
    {
      "verse": 26,
      "text": "Pea tali ‘a ‘Apimeleki, ‘Oku ‘ikai te u ‘ilo pe ko hai ne fai ‘a e me‘a ko ia: ‘io, pea tala‘ehai na‘a ke tala mai ‘e koe, pea tala‘ehai na‘a ku fanongo ki ai, ko e ‘aho ni pē."
    },
    {
      "verse": 27,
      "text": "Pea to‘o mai ‘e ‘Epalahame ha fanga sipi mo ha fanga pulu, ‘o ne ‘ange kia ‘Apimeleki; pea na fai ha fuakava ‘e kinaua."
    },
    {
      "verse": 28,
      "text": "Pea hanga ‘a ‘Epalahame ‘o tukukehe ha fitu‘i lami fefine."
    },
    {
      "verse": 29,
      "text": "Pea me‘a ‘a ‘Apimeleki kia ‘Epalahame, Ko e hā ē, ‘a e fitu‘i lami fefine ko ia kuo ke tukukehe?"
    },
    {
      "verse": 30,
      "text": "Pea ne pehē, Te ke to‘o meiate au ‘a e fitu‘i lami fefine ma‘aku fakamo‘oni ko au na‘a ku keli ‘a e vaikeli ni."
    },
    {
      "verse": 31,
      "text": "Ko hono ‘uhinga ia na‘e ui ai ‘a e potu ko ia ko Peasipa [ko Vai-fuakava, pe ko Vai-fitu] koe‘uhi ko e potu ia na‘a na fuakava ai ‘e kinaua."
    },
    {
      "verse": 32,
      "text": "Pea kuo fai ‘ena fuakava ‘i Peasipa, pea tu‘u ‘a ‘Apimeleki mo Fīkoli ko e ‘eiki ‘o ‘ene tau, ‘o na foki ki he fonua ‘o e kau Filisitia."
    },
    {
      "verse": 33,
      "text": "Ka ka tō ‘akau ia ‘i Peasipa, ‘o ne fai ai ‘ene lotu ‘i he huafa ‘o Sihova ko e ‘OTUA-LAUI-‘ĪTĀNITI."
    },
    {
      "verse": 34,
      "text": "Pea na‘e nofo ‘āunofo ‘a ‘Epalahame ‘i he fonua ‘o e kau Filisitia ‘o ‘aho lahi."
    }
  ],
  "timestamp": "2025-08-08T15:53:46.216755"
}