{
  "book": "PSA",
  "book_name": "Psalms",
  "chapter": 112,
  "version_id": 1307,
  "url": "https://www.bible.com/bible/1307/PSA.112",
  "verses": [
    {
      "verse": 1,
      "text": "HALELU‘IA! Monū‘ia ā ka ko e tangata ‘oku ‘apasia kia Sihova, ‘O manako lahi ki he ngaahi tu‘utu‘uni ‘a‘ana."
    },
    {
      "verse": 2,
      "text": "‘E kaukaua hono hako ‘i māmani: Ko e matakali ‘o e faitotonu ‘e ma‘u tāpuaki."
    },
    {
      "verse": 3,
      "text": "‘Oku ‘i hono fale ‘a e mahu mo e koloa: Pea ko ‘ene totonu ‘e tu‘u ‘o ta‘engata."
    },
    {
      "verse": 4,
      "text": "‘Oku hopo ha maama ‘i he po‘uli ki he angatonu: ‘A ‘Ene ‘Afio ‘oku Fai ‘ofa mo Faka‘atu‘i mo Totonu."
    },
    {
      "verse": 5,
      "text": "Ko e tangata ‘oku fai ‘ofa mo tali nō te ne ‘alu ‘i monū; ‘E tu‘u ‘ana ‘oka ai ha me‘a ke fakamaau."
    },
    {
      "verse": 6,
      "text": "He ‘e ‘ikai ue‘i ia ‘o lauikuonga; Ko e faitotonu ‘e ai hono fakamanatu ‘o ta‘engata."
    },
    {
      "verse": 7,
      "text": "‘E ‘ikai te ne manavahē koe‘uhi ko e ongoongo mai ‘o ha kovi Kuo ma‘uma‘uluta hono loto he falala ki he ‘Eiki!"
    },
    {
      "verse": 8,
      "text": "‘Oku poupou hono loto, ‘o ‘ikai te ne ilifia, Kae‘oua ke fakaai hono loto ki hono ngaahi fili na."
    },
    {
      "verse": 9,
      "text": "Kuo ne tufa, kuo ne foaki ki he masiva; Ko ‘ene totonu ‘e tu‘u ‘o ta‘engata. ‘Oku mahiki hono nifo he lāngilangi‘ia."
    },
    {
      "verse": 10,
      "text": "‘E sio ki ai ‘a e angahala, pea te ne mamahi; Te ne ‘ūtaki kaunifo, ‘o luku ai: Ko e mamana ‘a e angahala ‘e ‘osi."
    }
  ],
  "timestamp": "2025-08-08T15:55:38.651289"
}