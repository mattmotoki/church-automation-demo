{
  "book": "DEU",
  "book_name": "Deuteronomy",
  "chapter": 19,
  "version_id": 1307,
  "url": "https://www.bible.com/bible/1307/DEU.19",
  "verses": [
    {
      "verse": 1,
      "text": "KA faifai pea tu‘usi ‘e Sihova ko ho ‘Otua ‘a e ngaahi kakai ‘a ia ‘oku ne foaki atu honau fonua kiate koe, pea kuo ke fetongi kinautolu, ‘o nofo ‘i he‘enau ngaahi kolo, mo honau ngaahi fale;"
    },
    {
      "verse": 2,
      "text": "pea te ke vahe‘i ma‘au ha tolu‘i kolo ‘i ho loto fonua, ‘a e fonua ‘oku ‘atu ‘e Sihova ko ho ‘Otua ke ke ma‘u."
    },
    {
      "verse": 3,
      "text": "Te ke hanga ‘o ngaohi ‘a e hala, pea te ke vahetolu ‘a e feitu‘u ‘o e fonua, ‘a ia kuo tuku ‘e Sihova ko ho ‘Otua mo‘o tofi‘a, koe‘uhi ke hola ki ai ‘a e fakapō kotoa pē."
    },
    {
      "verse": 4,
      "text": "Pea ko e anga eni ‘o e fakapō ‘a ia te ne hola ki ai ‘o mo‘ui: ko ia te ne taa‘i hono kaungā‘api ‘i he fāinoa, ka na‘e ‘ikai te ne fehi‘a ki ai ‘i mu‘a."
    },
    {
      "verse": 5,
      "text": "‘O pehē, ka ‘alu ha taha mo hono kaungā‘api ki he vao ke fai ta‘anga, pea ‘oku ne ofa‘aki hono toki ke tā ‘a e ‘akau, pea homo ‘a e ukamea mei he ‘esia, ‘o lave ‘i he tangata ‘e taha, ‘o ne pekia; pea ‘e hola ia ki ha taha ‘o e ngaahi kolo ko ena ‘o hao:"
    },
    {
      "verse": 6,
      "text": "na‘a tuli ‘a e fakapō ‘e he koeli tongi-toto ‘oku māfana hono loto, ‘o ne ma‘u ia ko e me‘a ‘i he lōloa ‘a e hala, ‘o ne taa‘i ‘ene mo‘ui: ‘osi, na‘e ‘ikai taau ke ne mate, koe‘uhi na‘e ‘ikai te ne fehi‘a ki ai mu‘a."
    },
    {
      "verse": 7,
      "text": "Ko ia ‘oku ou kouna atu ai ‘e au, ‘o pehē, Ko e tolu‘i kolo te ke vahe‘i ma‘au."
    },
    {
      "verse": 8,
      "text": "Pea kapau ‘e toloi ho kau‘ā ‘e Sihova ko ho ‘Otua, ‘o hangē ko ‘ene fuakava ki ho‘o ngaahi kui, ‘o ne ‘atu kiate koe ‘a e fonua kotoa na‘a ne tala‘ofa ke ‘atu ki ho‘o ngaahi kui;"
    },
    {
      "verse": 9,
      "text": "(kapau te ke tauhi mo fai hono kotoa ‘o e fekau ni, ‘a ia ‘oku ou fekau atu he ‘aho ni, ke ‘ofa kia Sihova ko ho ‘Otua, pea ke fou ‘i hono ngaahi hala ma‘u ai pē) pea te ke toki hanga ‘o fakalahi ‘a e tolu‘i kolo ko ē ‘aki ‘a e tolu‘i kolo kehe:"
    },
    {
      "verse": 10,
      "text": "ke ‘oua na‘a lilingi ‘a e toto ‘o e ta‘ehalaia ‘i he fonua ‘a ia ‘oku ‘atu ‘e Sihova ko ho ‘Otua mo‘ao tofi‘a, kae ‘iate koe ha toto."
    },
    {
      "verse": 11,
      "text": "Ka ‘o kapau ‘oku ‘i ai ha taha ‘oku fehi‘a ki hono kaungā‘api, ‘o ne toka malumu ki ai, ‘o ne tu‘u hake ki ai, ‘o taa‘i ‘ene mo‘ui, ‘o ne pekia; ‘o ne toki hola ki ha taha ‘a e ngaahi kolo ko ia:"
    },
    {
      "verse": 12,
      "text": "pea ‘e fekau ‘e he mātu‘a ‘o hono kolo ke ‘omi ia mei ai, pea te nau tuku ia ki he nima ‘o e koeli tongi-toto ke ne mate."
    },
    {
      "verse": 13,
      "text": "‘E ‘ikai te ke mata mamae kiate ia, ka te ke ‘ave ‘a e toto ‘o e ta‘ehalaia mei ‘Isileli, ka ke tu‘umālie."
    },
    {
      "verse": 14,
      "text": "‘E ‘ikai te ke hiki ‘a e kau‘ā ‘o ho kaungā‘api, ‘a ia ne ‘ai ‘e he kakai ‘o e kuonga mu‘a, ‘i he tofi‘a te ke ma‘u ‘i he fonua ‘oku foaki kiate koe ‘e Sihova ko ho ‘Otua ke ke ma‘u."
    },
    {
      "verse": 15,
      "text": "‘E ‘ikai tu‘u ha fakamo‘oni ‘e toko taha pē ki ha tangata ‘i ha kovi pe angahala, pe ko e hā ‘a e angahala kuo ne fai: ko e lea ‘a ha fakamo‘oni ‘e toko ua, pe ko e lea ‘a ha fakamo‘oni ‘e toko tolu, ‘e pau ai ha me‘a."
    },
    {
      "verse": 16,
      "text": "Ka tu‘u ha fakamo‘oni kākā ki ha tangata ke fakamatala ki he‘ene ngāue hala;"
    },
    {
      "verse": 17,
      "text": "pea ‘e fakatou tutu‘u ‘a e ongo me‘a ‘oku na fakamaau ‘i he ‘ao ‘o Sihova, ‘i he ‘ao ‘o e kau taula‘eiki mo e kau fakamaau ‘o e taimi ko ia;"
    },
    {
      "verse": 18,
      "text": "pea ‘e ‘eke ‘e he kau fakamaau ke mahu‘ingamālie: pea ka ‘iloange ko e fakamo‘oni loi ‘a e fakamo‘oni ko ia, pea kuo ne fakamo‘oni ki hono kāinga;"
    },
    {
      "verse": 19,
      "text": "te mou toki fai kiate ia, ‘o hangē ko ‘ene fakakaukau ke fai ki hono kāinga: ka ke ‘ave ai ‘a e kovi mei ho lotolotonga."
    },
    {
      "verse": 20,
      "text": "Pea ko hono toe te nau fanongo ki ai, pea te nau manavahē, pea ‘e ‘ikai te nau toe feia ha kovi pehē ‘i ho lotolotonga."
    },
    {
      "verse": 21,
      "text": "Pea ‘e ‘ikai te ke mata mamae ki ai; ko e mo‘ui pē ma‘a ha mo‘ui, ko e mata pē ma‘a ha mata, ko e nifo pē ma‘a ha nifo, ko e nima pē ma‘a ha nima, ko e va‘e ma‘a ha va‘e."
    }
  ],
  "timestamp": "2025-08-08T15:54:14.869707"
}