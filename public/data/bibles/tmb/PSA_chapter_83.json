{
  "book": "PSA",
  "book_name": "Psalms",
  "chapter": 83,
  "version_id": 1307,
  "url": "https://www.bible.com/bible/1307/PSA.83",
  "verses": [
    {
      "verse": 1,
      "text": "‘E ‘Elohimi, ‘oua te ke fakalongo pē; ‘Io, ‘oua te ke fakaongonoa, pea ‘oua te ke nofo pē, ‘Ela ē."
    },
    {
      "verse": 2,
      "text": "He vakai ‘oku ‘u‘ulu ho ngaahi fili: Pea ko kinautolu ‘oku fehi‘a kiate koe ‘oku nau ‘ulu mahiki."
    },
    {
      "verse": 3,
      "text": "‘Oku nau ‘ai fakalilolilo ‘a e tu‘utu‘uni ki ho kakai, ‘Oku nau puleaki‘i ha me‘a ki ho kau malu‘i."
    },
    {
      "verse": 4,
      "text": "‘Oku nau pehē, Ha‘u ā ke tau tu‘usi kinautolu ke ‘oua na‘a toe lau ko e kakai: ‘Io, ke ‘oua na‘a kei manatua ‘a e hingoa ‘o ‘Isileli,"
    },
    {
      "verse": 5,
      "text": "He kuo nau alea loto taha; Kuo nau fuakava ke fai ha kovi ki he ‘Afiona."
    },
    {
      "verse": 6,
      "text": "Ko e ‘ū tēniti ‘o ‘Ītomi mo e kau ‘Isime‘eli; Ko Moape mo ha‘a Heka‘ā:"
    },
    {
      "verse": 7,
      "text": "Ko Kīpeli, mo ‘Āmoni, mo ‘Amaleki: Ko Filisitia, fakataha mo e ha‘a nofo Taia:"
    },
    {
      "verse": 8,
      "text": "Ko ‘Āsilia foki ‘oku kau mo kinautolu ē; Kuo nau hoko ko e nima ‘o ha‘a Lote. (Sila)"
    },
    {
      "verse": 9,
      "text": "Fai kiate kinautolu ‘o hangē ko ho‘o fai ki Mitiani; ‘O hangē ko ho‘o fai kia Siselā, ‘O hangē ko ho‘o fai kia Siapini ‘i vaitafe Kīsoni:"
    },
    {
      "verse": 10,
      "text": "‘A ia na‘e faka‘auha ‘i ‘Enitoa; Na‘a nau hoko ko e kinoha‘a ki he ngoue‘anga."
    },
    {
      "verse": 11,
      "text": "Ngaohi kinautolu, ‘a honau hou‘eiki, ke hangē ko ‘Ōlepi mo Sī‘ipi; ‘Io, ke hangē ko Sipa mo Salamuna ‘a honau kau pilinisi:"
    },
    {
      "verse": 12,
      "text": "‘A ia na‘a nau pehē, Tau to‘o mai mu‘a ‘a e fanga‘anga manu ‘a ‘Elohimi mootau tofi‘a."
    },
    {
      "verse": 13,
      "text": "‘E hoku ‘Otua, ngaohi kinautolu ke hangē ko e ‘akau ko e teka; Hangē ha kafukafu ‘oku vilingia."
    },
    {
      "verse": 14,
      "text": "Ke hangē ha afi ‘oku ne keina ha vao tātā; ‘Io, ke hangē ha maama ‘oku ne puho he ngaahi mo‘unga;"
    },
    {
      "verse": 15,
      "text": "Ke pehē ho‘o tuli kinautolu ‘aki ho‘o taufa, Mo faka‘ohovale‘i ‘aki ho‘o afā."
    },
    {
      "verse": 16,
      "text": "Fakafonu honau mata ‘i he mā: Ke nau kumi ki ho huafa, ‘e Sihova."
    },
    {
      "verse": 17,
      "text": "Ke nau mā mo manavahē ‘o lauikuonga; ‘Io, ke nau puputu‘u pea ‘auha; Pea ke nau ‘ilo ko e ‘Afiona tofu pē taha–"
    },
    {
      "verse": 18,
      "text": "‘Io, ko ho huafa ko Sihova ‘oku hope atu ‘i māmani kātoa."
    }
  ],
  "timestamp": "2025-08-08T15:55:34.232905"
}