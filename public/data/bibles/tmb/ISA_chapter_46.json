{
  "book": "ISA",
  "book_name": "Isaiah",
  "chapter": 46,
  "version_id": 1307,
  "url": "https://www.bible.com/bible/1307/ISA.46",
  "verses": [
    {
      "verse": 1,
      "text": "‘OKU fo‘ohifo ‘a Peli, ‘oku mapelu ‘a Nipo; ko e ngaahi ‘īmisi ‘a e fa‘ahinga ko ē kuo tuku ki he manu vao mo e manu fa‘a fua kavenga: ko e ngaahi me‘a na‘a mou fua holo kuo ha‘iha‘i, ko e me‘a ke ngaope ai ha manu."
    },
    {
      "verse": 2,
      "text": "Na‘a nau mapelu, na‘a nau fo‘ohifo fakataha; na‘e ‘ikai te nau lava ke fakahaofi ‘a e me‘a ‘oku fetuku, ‘io, na‘a mo kinautolu na‘a nau ‘alu pōpula."
    },
    {
      "verse": 3,
      "text": "Fanongo kiate au, si‘i fale ‘o Sēkope, mo e toe kotoa ‘o e fale ‘o ‘Isileli, ‘a e fa‘ahinga na‘e fetuku talu homou fanau‘i: na‘e fua talu e fatu ‘o ho‘omou fa‘ē:"
    },
    {
      "verse": 4,
      "text": "‘io, ‘o a‘u ki ho‘omou motu‘a ka ko au ai pē, pea ko au te u fafa ‘o a‘u ki ho‘omou ‘uluhinā: ko au kuo u fai, pea ko au te u fua; ‘io, ko au te u fafa mo fakahaofi."
    },
    {
      "verse": 5,
      "text": "Te mou fakatatau au kia hai, mo fakahoa, mo ‘omi ke tu‘upau mo au, ke ma vakavakatatau?"
    },
    {
      "verse": 6,
      "text": "Sī! ko e lingi koula ē mei he kato, mo e tautau siliva ‘i he me‘afua! ‘oku nau nō ha tufunga koula ke ngaohi ia ko e ‘Otua, ke nau fo‘ohifo ki ai, ‘io, ‘o hū."
    },
    {
      "verse": 7,
      "text": "‘Oku nau hiki ia, ‘oku nau fua ‘i honau uma, ‘o nau tuku hifo ‘i hono tu‘unga; talu ai ‘ene tu‘u ai: ‘oku ‘ikai te ne ngaue mei hono potu: ‘io, ‘oku fai ha tangi ki ai, ka ‘oku ‘ikai te ne tali, ‘oku ‘ikai te ne fakahaofi ha taha mei hono faingata‘a."
    },
    {
      "verse": 8,
      "text": "Manatu ki he ngaahi me‘a ko ia, ‘o fai ‘o taau mo e tangata. ‘ai ki homou loto, ‘a e kau talangata‘a."
    },
    {
      "verse": 9,
      "text": "Manatu ki he ngaahi ‘uluaki me‘a talu mei tuai: he ko au pē ‘a ‘Ela, pea ‘oku ‘ikai hano ua; ko e ‘Otua au, pea ‘oku ‘ikai haku tuha;"
    },
    {
      "verse": 10,
      "text": "he‘eku tala mei he kamata‘anga ‘a e me‘a ‘e hoko ‘amui, mo tala mei he kuonga mu‘a ‘a e me‘a kuo te‘eki fai; ‘o u pehē, Ko ‘eku fakakaukau ‘e tu‘u, pea ko e me‘a kotoa ‘oku ou loto ki ai, te u fai."
    },
    {
      "verse": 11,
      "text": "‘O u ui ha manupuna fekai mei hahake, ‘a e tangata kuo u tu‘utu‘uni ki ai mei he fonua mama‘o; tala atu, na‘e ‘ikai te u lea pē, ka ‘oku ou fakahoko foki;"
    },
    {
      "verse": 12,
      "text": "na‘a ku teu, pea u fai foki. Fanongo mai kiate au, ‘a kimoutolu ‘oku taka ‘olunga homou loto, ‘a e fa‘ahinga ‘oku mama‘o mei he mā‘oni‘oni:"
    },
    {
      "verse": 13,
      "text": "kuo u ‘omi ‘eku mā‘oni‘oni ke ofi–‘oku ‘ikai mama‘o; pea ‘e ‘ikai fakatōtōmui ‘eku fakamo‘ui; pea ‘oku ou foaki fakamo‘ui ‘i Saione, kuo u foaki ki ‘Isileli ‘eku manumanumelie."
    }
  ],
  "timestamp": "2025-08-08T15:56:04.632998"
}