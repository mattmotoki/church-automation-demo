{
  "book": "2CH",
  "book_name": "2 Chronicles",
  "chapter": 1,
  "version_id": 1307,
  "url": "https://www.bible.com/bible/1307/2CH.1",
  "verses": [
    {
      "verse": 1,
      "text": "PEA na‘e tu‘u kaukaua ‘a e hau ‘o Solomone ‘alo ‘o Tēvita, pea na‘e kau mo ia ‘a hono ‘Otua ko Sihova, ‘o ne fakatau‘olunga ia."
    },
    {
      "verse": 2,
      "text": "Pea fono ‘e Solomone ki ‘Isileli kātoa, ki he kau pule toko‘i afe mo e kau pule toko‘i teau, pea ki he kau fakamaau, pea ki he hou‘eiki kotoa pē ‘o ‘Isileli kātoa, ‘a e ngaahi ‘ulumotu‘a."
    },
    {
      "verse": 3,
      "text": "Pea toki hā‘ele ‘a Solomone, pea ha‘ofia ia ‘e he fakataha kotoa, ‘o a‘u ki he sia ‘oku ‘i Kipione; he na‘e tu‘u ai ‘a e Tēniti Fe‘iloaki‘anga ‘o ‘Elohimi, ‘a ia na‘e ngaohi ‘e Mōsese ko e sevāniti ‘a Sihova ‘i he Toafa."
    },
    {
      "verse": 4,
      "text": "Ka ko e ‘A‘ake ‘a ‘Elohimi kuo ‘ohake ‘e Tēvita mei Kiliati-sialimi ki he potu kuo teu ‘e Tēvita ki ai: he kuo ne hunuki hano tēniti ‘i Selusalema."
    },
    {
      "verse": 5,
      "text": "Kae‘uma‘ā ko e ‘Ōlita Kapa, ‘a ia na‘e ngaohi ‘e Pesalili foha ‘o ‘Uli ko e hako ‘o Hua, na‘e tu‘u ia ‘i he mata Tāpanekale ‘o Sihova: pea fekumi ki ai ‘a Solomone mo e fakataha."
    },
    {
      "verse": 6,
      "text": "‘Io, na‘e hā‘ele hake ki ai ‘a Solomone ki he ‘Ōlita Kapa ki he ‘ao ‘o Sihova, ‘a ia na‘e tu‘u mo e Tēniti Fe‘iloaki‘anga; ‘o ne feia ai ha afe‘i feilaulau-mōifua."
    },
    {
      "verse": 7,
      "text": "‘I he pō ko ia na‘e hā ‘a e ‘Otua kia Solomone, ‘o ne folofola ki ai, Fai mai ha‘o kole pe ko e hā te u ‘atu."
    },
    {
      "verse": 8,
      "text": "Pea fakatau folofola ‘a Solomone ki he ‘Otua, Kuo ke fai kia Tēvita ko ‘eku tamai ha ‘ofa lahi, pea kuo ke fakanofo au ke fetongi ia ‘i he tu‘i."
    },
    {
      "verse": 9,
      "text": "Pea ko eni, ‘e Sihova ‘Elohimi, ke fakamo‘oni ho‘o folofola kia Tēvita ko ‘eku tamai: he kuo ke fakanofo au ke pule ki he kakai tokolahi, ‘o tatau mo e efu ‘o e kelekele."
    },
    {
      "verse": 10,
      "text": "Ko ia ke ke foaki mai ha poto mo ha mohu fakakaukau, ke u mafai ke ‘alu atu mo hū mai ‘i he ‘ao ‘o e kakai ni: he ko hai te ne mafakamaau ‘a e kakai ni kuo fu‘u lahi pehē?"
    },
    {
      "verse": 11,
      "text": "Pea folofola ‘a e ‘Otua kia Solomone, Ko e me‘a ‘i he ‘i ho loto ‘a e me‘a ni, ‘o ‘ikai te ke kole ha fu‘u pa‘anga lahi, mo e koloa kehekehe, pe ko e ongoongo, pe ko e ‘auha ‘a e kakai ‘oku fehi‘a kiate koe, pea na‘a mo e mo‘ui fuoloa na‘e ‘ikai te ke kole ki ai; ka kuo ke kole ma‘au ‘a e poto mo e mohu fakakaukau, ke ke lava ‘aki ‘a e fakamaau ‘o hoku kakai, ‘a ia kuo u fakanofo koe ko honau tu‘i:"
    },
    {
      "verse": 12,
      "text": "kuo tuku kiate koe ‘a e poto mo e mohu fakakaukau, pea te u ‘atu ‘a e pa‘anga lahi mo e koloa kehekehe mo e ongoongo, ‘a ia kuo te‘eki ke ma‘u ha taha ‘o e ngaahi tu‘i mu‘a, pea ‘e ‘ikai ha taha pehē ‘amui."
    },
    {
      "verse": 13,
      "text": "Ko ia na‘e ha‘u ‘a Solomone mei he sia ‘oku ‘i Kipione ki Selusalema, mei he‘ene tu‘u ‘i he mata Tēniti Fe‘iloaki‘anga: pea ne hau ‘i ‘Isileli."
    },
    {
      "verse": 14,
      "text": "Pea tānaki ‘e Solomone ha tau sāliote mo ha tau hoosi; pea na‘e ‘iate ia ha sāliote ‘e taha afe mā fāngeau, mo e tau hoosi ‘e toko taha mano mā ua afe, ‘o ne tufaki kinautolu ki he ngaahi kolo sāliote, pea ke fe‘ao foki mo e tu‘i ‘i Selusalema."
    },
    {
      "verse": 15,
      "text": "Pea ‘i he ngāue ‘a e tu‘i na‘e tu‘una ‘a e koula mo e siliva ‘i Selusalema hangē koni maka pē, pea ko e ‘akau sita ke hangē ko e ngaahi sukamino ‘i Sēfela‘a."
    },
    {
      "verse": 16,
      "text": "Pea ko e fanga hoosi na‘e ‘ia Solomone na‘e ‘omi mei ‘Isipite; na‘e tali kinautolu ‘e he kau fakatau ‘a e tu‘i, ‘o fakatākanga, ‘o totongi fakataha ki he tākanga."
    },
    {
      "verse": 17,
      "text": "Pea nau ‘omi mei ‘Isipite ‘o ‘atu ha sāliote ki he pa‘anga siliva ‘e onongeau, pea ko e hoosi ki he teau mā nimangofulu: pea na‘e pehē hono ma‘u mai ‘e he ngaahi tu‘i Heti, mo e ngaahi tu‘i Sīlia, ‘o fou ‘iate kinautolu,"
    }
  ],
  "timestamp": "2025-08-08T15:54:57.749584"
}