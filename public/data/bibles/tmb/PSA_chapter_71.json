{
  "book": "PSA",
  "book_name": "Psalms",
  "chapter": 71,
  "version_id": 1307,
  "url": "https://www.bible.com/bible/1307/PSA.71",
  "verses": [
    {
      "verse": 1,
      "text": "‘EIKI, Kuo u hūfanga ki he ‘Afiona: ‘Oua ‘e tuku au ke u mā ‘o ta‘engata."
    },
    {
      "verse": 2,
      "text": "Ka ‘i ho‘o totonu ke ke hamusi au, mo fakahaofi: Fakaongo ho fofonga kiate au, ‘o fakamo‘ui."
    },
    {
      "verse": 3,
      "text": "Ke ke hoko kiate au ko hoku fale toinga, Ke u hū ki ai ‘i he taimi kotoa: Kuo ke fai tu‘utu‘uni ke fakahaofi kita; He ko ‘eku mo‘unga mo ‘eku kolo ‘a e ‘Afiona."
    },
    {
      "verse": 4,
      "text": "‘E hoku ‘Otua, huhu‘i au mei he nima ‘o e angahala, Mei hoku puke ‘e he angakovi mo ta‘e‘ofa."
    },
    {
      "verse": 5,
      "text": "Pea ko koe, ‘Ātonai Sihova, ‘oku tu‘u ai ‘eku ‘amanaki: Ko hoku falala‘anga talu ‘eku kei si‘i."
    },
    {
      "verse": 6,
      "text": "Talu hoku fanau‘i mo ‘eku tu‘u ko e pou ‘e he ‘Afiona pē: Ko koe ia na‘e to‘o au mei he fatu ‘o ‘eku fa‘ē; Ko ‘eku hiva ‘aki koe ‘e fai ma‘u pē."
    },
    {
      "verse": 7,
      "text": "Kuo u hoko tokua ko e ofo‘anga ki he tokolahi; Ka ko koe ko hoku hūfanga mālohi."
    },
    {
      "verse": 8,
      "text": "‘E puta hoku ngutu ‘i ho fakamālō. Mo ho fakalāngilangi‘i ‘o ‘osi ‘a e ‘aho."
    },
    {
      "verse": 9,
      "text": "‘Oua ‘e tukuange au ‘i he taimi ‘o ‘eku luku; ‘Oua ‘e li‘aki au ‘oka ‘osi hoku ngū."
    },
    {
      "verse": 10,
      "text": "He ‘oku lau kiate au hoku ngaahi fili, Pea ‘oku lea fakataha ‘a kinautolu ‘oku vakai‘i ‘eku mo‘ui."
    },
    {
      "verse": 11,
      "text": "He‘enau pehē, Kuo li‘aki ia ‘e ‘Elohimi: Tuli ‘o ma‘u, he ‘oku ‘ikai taha ke hamusi."
    },
    {
      "verse": 12,
      "text": "‘Oua te ke fakamama‘o, ‘Elohimi; ‘E ‘Otua, vave mai mōku tokoni."
    },
    {
      "verse": 13,
      "text": "Ke mā mu‘a, ‘io, ke ‘auha ‘a kinautolu ‘oku fakafili ki he‘eku mo‘ui; Ke kofu ‘aki ‘a e manuki mo e taukae ‘a kinautolu ‘oku o‘i ha‘aku kovi."
    },
    {
      "verse": 14,
      "text": "Ka ko au te u ‘amanaki ai pē; Pea ‘e fakautuutu ‘eku fakamālō kiate koe."
    },
    {
      "verse": 15,
      "text": "‘E ‘a‘au ‘e hoku ngutu ho‘o ngaahi fai mā‘oni‘oni, ‘E ‘osi ‘a e ‘aho mo ‘eku lau ho‘o ngaahi fakamo‘ui; He ‘oku ‘ikai te u ‘ilo hono tānaki."
    },
    {
      "verse": 16,
      "text": "Ko e ngaahi ngāue kāfakafa ‘a ‘Ātonai Sihova te u ha‘u mo au: Ko ho‘o ngaahi fai mā‘oni‘oni ‘a‘au pē ke u lau."
    },
    {
      "verse": 17,
      "text": "‘E ‘Otua, kuo ke ako‘i au talu ‘eku si‘i; Pea Kuo u fakahā ho‘o ngaahi ngāue fakaofo ‘o a‘u ki he taimi ni."
    },
    {
      "verse": 18,
      "text": "Pea ‘oua foki, ‘Elohimi, te ke li‘aki kita, ‘I he tō mai ‘a e motu‘a mo e ‘uluhinā; ‘Oua ke u fakahā ki he to‘utangata ‘e taha ho‘o māfimafi, Mo ho ivi ki he fu‘u fononga ‘oku laka mai."
    },
    {
      "verse": 19,
      "text": "Ko ho‘o mā‘oni‘oni foki, ‘e ‘Otua, ko e koto mā‘olunga; Hono kuo fai me‘a lalahi ‘e he ‘Afiona: Ko hai ‘oku taau mo koe, ‘e ‘Otua?"
    },
    {
      "verse": 20,
      "text": "‘a e ‘Afiona ne ke tuku ke mau ongo‘i ‘a e ngaahi faingata‘a lahi mo kovi, Te ke toe fakamo‘ui mai kimautolu, ‘O toe ‘ohake mei Lolofonua Taupotu."
    },
    {
      "verse": 21,
      "text": "Ke ke fakamā‘olunga au, Pea tafoki mai, ‘o fai ha fakalelu."
    },
    {
      "verse": 22,
      "text": "Ko au foki te u fai‘aki ‘a e me‘a helefilo ho fakafeta‘ia, ‘Io, ho‘o fai mo‘oni, ‘e hoku ‘Otua: Te u tā ha‘ape ko ho hiva‘i, ‘A e ‘Afiona ko e tāpuhā ‘o ‘Isileli,"
    },
    {
      "verse": 23,
      "text": "‘E fiefia hoku loungutu ē ‘O ka u ka hiva saame kiate koe; ‘Uma‘ā ‘a e me‘a kuo ke huhu‘i, ‘a hoku laumālie."
    },
    {
      "verse": 24,
      "text": "‘E talanoa foki ho‘o faitotonu ‘e hoku ‘elelo Ke ‘osi mai ‘a e ‘aho; He kuo mā–he kuo puputu‘u ‘A kinautolu ‘oku o‘i ha kovi kiate au."
    }
  ],
  "timestamp": "2025-08-08T15:55:32.396230"
}