{
  "book": "NUM",
  "book_name": "Numbers",
  "chapter": 4,
  "version_id": 1307,
  "url": "https://www.bible.com/bible/1307/NUM.4",
  "verses": [
    {
      "verse": 1,
      "text": "PEA folofola ‘a e ‘Eiki kia Mōsese pea kia ‘Ēlone, ‘o pehē,"
    },
    {
      "verse": 2,
      "text": "Lau ‘a ha‘a Kōhate mei he lotolotonga ‘o ha‘a Līvai, ‘o fakafāmili mo faka‘ulumotu‘a:"
    },
    {
      "verse": 3,
      "text": "kamata meiate ia ‘oku tolungofulu ta‘u ‘o fai hake ki he nimangofulu ta‘u, ‘a kinautolu kotoa ‘oku ‘i he kongakau, koe‘uhi ke nau fekau ‘i he Tēniti Fe‘iloaki‘anga."
    },
    {
      "verse": 4,
      "text": "Ko eni ‘a e ngāue ‘a ha‘a Kōhate ‘i he Tēniti Fe‘iloaki‘anga; ko e ngaahi me‘a toputapu."
    },
    {
      "verse": 5,
      "text": "Pea ‘i he hiki atu ‘a e ‘apitanga, ‘e hū ‘a ‘Ēlone mo ‘ene fānau, pea te nau ‘ohifo ‘a e Tatau, ‘o fakapulonga ‘aki ‘a e ‘A‘ake Fakamo‘oni‘anga;"
    },
    {
      "verse": 6,
      "text": "pea te nau ‘ai ki ai mōno ‘ufi‘ufi ha kili‘i tukongi pea te nau folahi ai mei ‘olunga mo ha tupenu lanu pulū ‘ata‘atā, pea te nau ‘ai hono ‘akau ha‘amo."
    },
    {
      "verse": 7,
      "text": "Pea te nau folahi ‘i he Tēpile-mā-fono ha tupenu lanu-langi; pea te nau ‘ai ki ai ‘a e ngaahi tisi mo e ngaahi tatā mo e ngaahi sioki mo e ngaahi ipu fakatau kava, pea ‘i ai ai pē ‘a e mā tu‘u ma‘u:"
    },
    {
      "verse": 8,
      "text": "pea te nau folahi mei ‘olunga ha tupenu kula-‘aho‘aho, pea ‘ufi‘ufi ‘aki ia ha ‘ufi‘ufi kili‘i tukongi, pea te nau ‘ai hono ‘akau ha‘amo."
    },
    {
      "verse": 9,
      "text": "Pea te nau to‘o ha tupenu lanu-langi, ‘o ‘ufi‘ufi ‘a e Tu‘unga Maama, mo hono ngaahi nge‘esi maama, mo hono ngaahi helekosi, mo hono ngaahi ‘aingamalala, mo hono ngaahi ipu lolo ‘oku tauhi ‘aki:"
    },
    {
      "verse": 10,
      "text": "pea te nau ‘ai mo hono nāunau kotoa ki ha ‘ufi‘ufi kili‘i sili, pea te nau tuku ia ki he fata."
    },
    {
      "verse": 11,
      "text": "Pea ki he ‘Ōlita Koula te nau folahi ha tupenu lanu langi, ‘o ‘ufi‘ufi ia ‘aki ha ‘ufi‘ufi kili‘i tukongi, mo ‘ai ‘akau ha‘amo."
    },
    {
      "verse": 12,
      "text": "Pea te nau to‘o ‘a e nāunau kotoa ‘a ia ‘oku nau fai‘aki ‘a e ngāue ‘i he Potu Tapu, pea te nau ‘ai ia ki ha tupenu lanu langi, mo ‘ufi‘ufi ‘aki ha ‘ufi‘ufi kili‘i tukongi, pea te nau tuku ki he fata."
    },
    {
      "verse": 13,
      "text": "Pea te nau tata ‘a e efuefu mei he ‘ōlita, ‘o folahi mei ‘olunga ha tupenu kula-po‘upo‘uli;"
    },
    {
      "verse": 14,
      "text": "pea te nau ‘ai ki ai hono nāunau kotoa ‘oku tauhi ‘aki, ‘a e ngaahi ‘ainga malala, ‘a e ngaahi huhu, mo e ngaahi huo lafalafa, mo e ngaahi pēsoni, ‘a e nāunau kotoa ‘o e ‘ōlita; pea te nau folahi mei ‘olunga mōno ‘ufi‘ufi ha kili‘i tukongi, mo ‘ai hono ‘akau ha‘amo."
    },
    {
      "verse": 15,
      "text": "Pea ‘i he ‘osi ‘e ‘Ēlone mo ‘ene fānau ‘a e ‘ufi‘ufi ‘o e Potu Tapu, mo e nāunau kotoa ‘o e Potu Tapu ‘i he ‘amanaki hiki atu ‘a e ‘apitanga, pea hili ia ‘e toki hū ‘a ha‘a Kōhate ke fua: kae ‘ikai te nau ala ki he ngaahi me‘a tapu na‘a nau mate. Ko eni ‘a e kavenga ‘a ha‘a Kōhate ‘i he Tēniti Fe‘iloaki‘anga."
    },
    {
      "verse": 16,
      "text": "Pea ko e ngafa ‘o ‘Eliesa ko e foha ‘o ‘Ēlone ko e taula‘eiki ke tokanga‘i ‘a e lolo ‘o e maama, mo e ‘inisēnisi namu kakala, mo e feilaulau me‘akai tāuma‘u, mo e lolo tākai; ‘a e vakai ‘o e Tāpanekale kātoa, mo e me‘a kotoa ‘oku ‘i ai ‘a e Fale Tapu mo hono nāunau."
    },
    {
      "verse": 17,
      "text": "Pea folofola ‘a e ‘Eiki kia Mōsese pea kia ‘Ēlone, ‘o pehē,"
    },
    {
      "verse": 18,
      "text": "‘Oua te mou motuhi ‘a e tefito ‘o e fāmili, ko e kau Kōhate, mei he lotolotonga ‘o ha‘a Līvai;"
    },
    {
      "verse": 19,
      "text": "ka mo fai pehē kiate kinautolu ke nau mo‘ui, ‘o ‘oua ‘e mate ‘oka nau ka ‘unu‘unu ki he ngaahi me‘a toputapu. ‘E hū ‘a ‘Ēlone mo ‘ene fānau ‘o tu‘utu‘uni ‘a e ngāue mo e kavenga ‘a e tangata takitaha:"
    },
    {
      "verse": 20,
      "text": "ka ‘e ‘ikai te nau hū kinautolu, ‘o momo‘i hila ki he ngaahi me‘a tapu, na‘a nau mate."
    },
    {
      "verse": 21,
      "text": "Pea folofola ‘a e ‘Eiki kia Mōsese, ‘o pehē,"
    },
    {
      "verse": 22,
      "text": "Lau ‘a ha‘a Kēsoni foki, ‘o faka‘ulumotu‘a mo fakafāmili;"
    },
    {
      "verse": 23,
      "text": "te ke kamata lau meiate ia ‘oku tolungofulu ta‘u ‘o fai hake ki he nimangofulu ta‘u, ‘a kinautolu kotoa ‘oku tu‘u ‘i he kongakau, ke nau fai ngāue ‘i he Tēniti Fe‘iloaki‘anga."
    },
    {
      "verse": 24,
      "text": "Ko ‘eni ‘a e ngafa ‘o e ngaahi fāmili ‘o ha‘a Kēsoni ‘i he fai ngāue mo e fua kavenga;"
    },
    {
      "verse": 25,
      "text": "te nau fua ‘a e ngaahi tupenu ‘o e Tāpanekale mo e Tēniti Fe‘iloaki‘anga, ‘a hono pulonga, mo e ‘u‘ufi kili‘i tukongi ‘oku ‘ai mei ‘olunga, mo e puipui ‘o e mata Tēniti Fe‘iloaki‘anga,"
    },
    {
      "verse": 26,
      "text": "mo e ngaahi tupenu lulu ‘o e loto‘ā, mo e puipui tāpuni ‘o e hū‘anga ‘o e loto‘ā ‘oku takatakai ki he Tāpanekale mo e ‘Ōlita, mo hono ngaahi maea, mo e nāunau kotoa ‘oku fai‘aki hono ngāue, mo e hā fua ha ngāue ‘oku kau ki he ngaahi me‘a ko ia, te nau fai ia."
    },
    {
      "verse": 27,
      "text": "‘E ‘ia ‘Ēlone mo ‘ene fānau ‘a e angi ki he ngāue ‘a ha‘a Kēsoni, ha‘anau fua kavenga mo ha‘anau ngāue: ‘io, te mou tu‘utu‘uni kiate kinautolu ‘a e ngaahi kavenga te nau tauhi."
    },
    {
      "verse": 28,
      "text": "Ko eni ‘a e fatongia ‘o e ngaahi fāmili ‘o ha‘a Kēsoni ‘i he Tēniti Fe‘iloaki‘anga; pea ko ‘Ītama ko e foha ‘o ‘Ēlone ko e taula‘eiki te ne pule ki he ngāue ‘oku nau tauhi."
    },
    {
      "verse": 29,
      "text": "Ko e me‘a ki ha‘a Mēlali, te ke lau kinautolu ‘o fakafāmili mo faka‘ulu-motu‘a;"
    },
    {
      "verse": 30,
      "text": "te ke kamata lau kinautolu meiate ia ‘oku tolungofulu ta‘u, ‘o fai hake ki he nimangofulu ta‘u, ‘a kinautolu kotoa ‘oku ‘i he kongakau, ke fai ‘a e ngāue ‘o e Tēniti Fe‘iloaki‘anga."
    },
    {
      "verse": 31,
      "text": "Pea ko eni ‘enau kavenga tauhi ‘i he vahe ngāue ‘i he Tēniti Fe‘iloaki‘anga; ko e ngaahi papa holisi ‘o e Tāpanekale, mo hono ngaahi kiato, mo hono ngaahi pou, mo hono ngaahi tu‘unga;"
    },
    {
      "verse": 32,
      "text": "mo e ngaahi tokotu‘u ‘o e loto‘ā takatakai, mo honau ngaahi tu‘unga, mo honau ngaahi fa‘o, mo honau ngaahi maea, mo e hā fua ha nāunau ‘oku tauhi ‘aki, mo ha ngāue ‘oku kau ki he ngaahi me‘a ko ia; pea ‘i ho‘o tufa ‘a e nāunau te nau kavenga tauhi ‘aki, te ke lau hingoa."
    },
    {
      "verse": 33,
      "text": "Ko eni ‘a e fatongia ‘o e ngaahi fāmili ‘o ha‘a Mēlali ‘i he vahe ngāue ‘i he Tēniti Fe‘iloaki‘anga, pea ‘e angi ‘e ‘Ītama ko e foha ‘o ‘Ēlone ko e taula‘eiki."
    },
    {
      "verse": 34,
      "text": "Pea na‘e lau ‘e Mōsese mo ‘Ēlone mo e hou‘eiki ‘o e fakataha ‘a ha‘a Kōhate, ‘o fakafāmili mo faka‘ulumotu‘a,"
    },
    {
      "verse": 35,
      "text": "‘o kamata meiate ia na‘e tolungofulu ta‘u ‘o fai hake ki he nimangofulu ta‘u, ‘a kinautolu kotoa na‘e tu‘u ‘i he kongakau, ke nau fai ngāue ‘i he Tēniti Fe‘iloaki‘anga;"
    },
    {
      "verse": 36,
      "text": "pea na‘e lau mei honau ngaahi fāmili ‘a e toko ua afe mo e toko fitungeau mo e toko nimangofulu."
    },
    {
      "verse": 37,
      "text": "Ko kinautolu ia na‘e lau mei he ngaahi fāmili ‘o e kau Kōhate, ko e kau ngāue ‘i he Tēniti Fe‘iloaki‘anga, ‘a ia na‘e lau ‘e Mōsese mo ‘Ēlone ‘i he fekau ‘a Sihova na‘e fakafai ‘ia Mōsese."
    },
    {
      "verse": 38,
      "text": "Pea ko e lau ‘o ha‘a Kēsoni fakafāmili mo faka‘ulumotu‘a,"
    },
    {
      "verse": 39,
      "text": "‘o kamata meiate ia ‘oku tolungofulu ta‘u ‘o fai hake ki he nimangofulu ta‘u, ‘a kinautolu kotoa na‘e tu‘u ‘i he kongakau, ke ngāue ‘i he Tēniti Fe‘iloaki‘anga–"
    },
    {
      "verse": 40,
      "text": "‘io, ko kinautolu na‘e lau fakafāmili mo faka‘ulumotu‘a na‘e toko ua afe mā toko onongeau mā toko tolungofulu."
    },
    {
      "verse": 41,
      "text": "Ko kinautolu ia na‘e lau mei he ngaahi fāmili ‘o ha‘a Kēsoni, ko e kau ngāue ‘i he Tēniti Fe‘iloaki‘anga, ‘a ia na‘e lau ‘e Mōsese mo ‘Ēlone ‘i he fekau ‘a Sihova."
    },
    {
      "verse": 42,
      "text": "Pea ko e lau ‘o e ngaahi fāmili ‘o ha‘a Mēlali, fakafāmili mo faka‘ulumotu‘a,"
    },
    {
      "verse": 43,
      "text": "‘o kamata meiate ia ‘oku tolungofulu ta‘u ‘o fai hake ki he nimangofulu ta‘u, ‘a kinautolu kotoa na‘e tu‘u ‘i he kongakau, ke ngāue ‘i he Tēniti Fe‘iloaki‘anga–"
    },
    {
      "verse": 44,
      "text": "‘io, ko kinautolu na‘e lau mei honau ngaahi fāmili ko e toko tolu afe mā toko uangeau."
    },
    {
      "verse": 45,
      "text": "Ko kinautolu ia na‘e lau mei he ngaahi fāmili ‘o ha‘a Mēlali, ‘a ia na‘e lau ‘e Mōsese mo ‘Ēlone ‘i he fekau ‘a Sihova na‘e fakafai ‘ia Mōsese."
    },
    {
      "verse": 46,
      "text": "Ko hono kotoa ‘o e kau Līvai ‘a ia na‘e lau ‘e Mōsese mo ‘Ēlone mo e hou‘eiki ‘Isileli, ‘o fakafāmili mo faka‘ulumotu‘a,"
    },
    {
      "verse": 47,
      "text": "‘o kamata meiate ia ‘oku tolungofulu ta‘u, ‘o fai hake ‘o a‘u ki he nimangofulu ta‘u, ko e kau hū ke fai ngāue mo fua kavenga ‘i he Tēniti Fe‘iloaki‘anga;"
    },
    {
      "verse": 48,
      "text": "ko kinautolu na‘e lau na‘e toko valu afe mā toko nimangeau mā toko valungofulu."
    },
    {
      "verse": 49,
      "text": "‘I he fekau ‘a Sihova na‘e vahe kinautolu, ‘o fai ‘e Mōsese, ‘o takitaha ‘a e tangata ‘ene ngāue mo ‘ene kavenga: na‘e pehē hono vahe ‘o hangē ko e tu‘utu‘uni ‘a Sihova kia Mōsese."
    }
  ],
  "timestamp": "2025-08-08T15:54:05.627114"
}