{
  "book": "PSA",
  "book_name": "Psalms",
  "chapter": 45,
  "version_id": 1307,
  "url": "https://www.bible.com/bible/1307/PSA.45",
  "verses": [
    {
      "verse": 1,
      "text": "‘OKU kukuta hoku loto ke mahua– Tala atu ko e me‘a ‘oku sai– Ko eni Kuo u lea, Ko ‘eku ta‘anga ‘oku kau ki he tu‘i: Ko hoku ‘elelo ko e peni tofu pē ‘a e tangata poto ‘i he tohi."
    },
    {
      "verse": 2,
      "text": "‘Oku faka‘ofo‘ofa ange ‘i he hako ‘o e tangata si‘o ngaohi; Ko si‘o loungutu ‘oku vailolo‘i: Tā ‘oku ta‘engata ho monū‘ia meia ‘Elohimi."
    },
    {
      "verse": 3,
      "text": "Si‘i helo, no‘o tenga ho‘o heletā, Ho lāngilangi mo fakangeingei na;"
    },
    {
      "verse": 4,
      "text": "Pea ‘i ho fakangeingei ke ‘asi atu ho‘o heka na, Ke taukapo‘i ‘a e mo‘oni mo e totonu ‘oku ta‘omia: Ka ke ‘ilo mei ho to‘omata‘u ‘a e me‘a fakailifia."
    },
    {
      "verse": 5,
      "text": "Ko ho‘o ngaahi ngahau ‘oku māsila– Tō ‘ani kakai, ‘o ke moe‘ia– ‘Oku nau ‘asi ‘i he mafu ‘o e ngaahi fili ‘o e ‘afiona."
    },
    {
      "verse": 6,
      "text": "Ko ho taloni, ‘e ‘Otua, ‘Oku lauikuonga pea ta‘engata: Ko e sēpita ‘o faitotonu ko ha sēpita ia ‘a ho pule‘anga."
    },
    {
      "verse": 7,
      "text": "‘Oku ke manako ki he totonu, pea ‘oku ke fehi‘a ki he hala; Ko ia ai, ko e ‘Otua, ‘io, ko ho ‘Otua, Kuo ne pani ‘aki koe ‘a e lolo ‘o e fiefia, ‘O lahi hake ‘i ho ngaahi kaume‘a."
    },
    {
      "verse": 8,
      "text": "Ko ho kofu kotoa pē ko e koto mula mo ‘alosi mo kāsia; ‘Oku fakafiefia‘i ‘eni me‘a hiva mei he ngaahi palasi lei na."
    },
    {
      "verse": 9,
      "text": "Koni ‘ōfefine ‘oni tu‘i ‘oku ‘i ho kau ‘ofa‘anga: Ko e ma‘itaki ē ‘oku tu‘u mai ‘i ho to‘omata‘u kuo kofu ‘aki ‘a e koula mei ‘Ōfela."
    },
    {
      "verse": 10,
      "text": "Fanongo mai, nga‘ata, ‘o vakai; ‘Io, ke ke fokotu‘u telinga mai, Pea ke ngalo ‘iate koe ho kakai, ‘Io, mo e ‘api ‘o ho‘o tamai;"
    },
    {
      "verse": 11,
      "text": "Kae manako ‘a e tu‘i ‘i ho hōihoifua: He ko ho ‘eiki ia; pea te ke hū kiate ia."
    },
    {
      "verse": 12,
      "text": "Pea na‘a mo e ta‘ahine Taia te ne ha‘u mo e me‘a‘ofa; ‘Io, ko e kakai koloa‘ia taha te nau ngāue ke momole ho fofonga."
    },
    {
      "verse": 13,
      "text": "Ko e koto lāngilangi ‘a e ‘ōfefine ‘o e tu‘i, ‘o fai ki loto, He lalanga hono kofu ‘aki ‘a e koula filo. ‘E fola ha fala faka‘ingo‘ingo ‘I hono ‘ave ki he ‘afio:"
    },
    {
      "verse": 14,
      "text": "Ko e kau ta‘ahine ‘oku muimui atu ko hono takanga, Ko e ‘omi ai pē ki he ‘afiona."
    },
    {
      "verse": 15,
      "text": "‘E taki atu kinautolu mo e fu‘u fiefia mo e mavava: Te nau hū ki he palasi ‘o e ‘afiona."
    },
    {
      "verse": 16,
      "text": "‘E fetongi ho‘o ngaahi tamai ‘e ho ngaahi foha, Te ke fakanofo kinautolu ko e hou‘eiki ‘i he ngaahi feitu‘u kotoa."
    },
    {
      "verse": 17,
      "text": "Ka u ‘ai ke manatua ho huafa ‘I he to‘utangata mo e to‘utangata: Ko ia ai, ‘e tuku ho kolōlia ‘e he ngaahi fa‘ahinga, ‘O lauikuonga pea ta‘engata."
    }
  ],
  "timestamp": "2025-08-08T15:55:28.486334"
}