{
  "book": "JOB",
  "book_name": "Job",
  "chapter": 21,
  "version_id": 1307,
  "url": "https://www.bible.com/bible/1307/JOB.21",
  "verses": [
    {
      "verse": 1,
      "text": "PEA tali ‘a Siope, ‘o ne pehē,"
    },
    {
      "verse": 2,
      "text": "Mou fanongo mu‘a ki he‘eku lau; Pea ke hoko ia ko ho‘omou fakalelu kiate au."
    },
    {
      "verse": 3,
      "text": "Mou tuku ke u lea foki ‘e au, Pea ka hili ‘eku lea, fai atu ha‘au taukae."
    },
    {
      "verse": 4,
      "text": "Ko e me‘a kiate au, he na‘e kau ‘eku lāunga ki ha tangata? Pea kapau kuo u kātakingata‘a, ko e hā?"
    },
    {
      "verse": 5,
      "text": "Tokanga kiate au, pea mou ofo, ‘Oku ngutu mu‘a."
    },
    {
      "verse": 6,
      "text": "‘Io, ka u ka manatu ki ai ‘e au ‘oku ou puputu‘u, Pea ‘oku mo‘utetea hoku kakano."
    },
    {
      "verse": 7,
      "text": "Ko e hā ē–‘a e mo‘ui ‘a e kau angahala? ‘Oku nau a‘u atu, ‘oku nau kaukaua foki."
    },
    {
      "verse": 8,
      "text": "‘Oku nau fokotu‘u honau hako fakataha mo kinautolu, ‘Oku nau ‘i ai pē, Pehē mo e makapuna, ‘o nau sio ki ai."
    },
    {
      "verse": 9,
      "text": "Ko honau ngaahi fale ‘oku ‘atā mei he manavahē, Pea ko e sēpita ‘o ‘Elohā ‘oku ‘ikai ke tō kiate kinautolu."
    },
    {
      "verse": 10,
      "text": "‘Oku faka‘unoho ‘ene pulu tangata, ‘o ‘ikai hala; ‘Oku fā‘ele ‘ene kau, ‘o ‘ikai tamatō."
    },
    {
      "verse": 11,
      "text": "‘Oku nau tuku atu ‘enau tamaiki pau‘u hangē ko e tākanga sipi, Pea ko ‘enau fānau ‘oku me‘e hopohopo."
    },
    {
      "verse": 12,
      "text": "‘Oku nau ha‘aki mai ‘enau hiva Mo e nafa fāngongo mo e ha‘ape; Pea ‘oku nau fai ‘enau hākahaka He ifi ‘a e mimiha."
    },
    {
      "verse": 13,
      "text": "Na‘a nau ma‘u honau ‘aho ke ‘osi ‘i he tu‘umālie pē; Pea nau toki hifo ki Hētesi ko e kemo pē."
    },
    {
      "verse": 14,
      "text": "Ka na‘a nau pehē kia ‘Ela, “Hiki meiate kimautolu, He ko e ‘ilo ki ho ngaahi founga ‘oku ‘ikai te mau manako ki ai.”"
    },
    {
      "verse": 15,
      "text": "Ko e hā ‘a Sātai ke tau tauhi kiate ia? Pea ‘aonga ki he hā ha‘atau loto kiate ia?"
    },
    {
      "verse": 16,
      "text": "Vakai, ‘oku ‘ikai ‘i honau nima ‘a honau monū! Ke mama‘o meiate au ‘a e fāliunga ‘a e kau angahala!"
    },
    {
      "verse": 17,
      "text": "Ka kuo tu‘o fiha nai ‘a e tāmate‘i ‘o e maama ‘a e angahala? Mo e pāfua mai ‘enau tu‘utāmaki? ‘A e tufa ‘inasi ‘e He‘ene ‘Afio ‘i hono houhau?"
    },
    {
      "verse": 18,
      "text": "‘A ‘enau hoko hangē ko e veve ‘i he ‘ao ‘o e matangi, Mo e kafukafu ‘oku ‘ave ‘e he afā?"
    },
    {
      "verse": 19,
      "text": "“‘Oku tuku tauhi koā ‘a e kovi ‘e ‘Elohā ki he fānau ‘a e tangata ko ē?” ‘Ā, na‘a Ne mei fakaai kiate ia pē, ke ne ‘ilo‘i."
    },
    {
      "verse": 20,
      "text": "‘Oku totonu ke sio ki he‘ene tu‘utāmaki ‘e hono mata ‘o‘ona, Pea ke ne inu ‘e ia ‘a e tuputāmaki ‘a Sātai."
    },
    {
      "verse": 21,
      "text": "He hono tokanga ia pe ko e hā ‘e hoko ki hono fale hili ‘ene pekia, Pea kuo tu‘usi ‘a e lau ‘o hono ngaahi māhina?"
    },
    {
      "verse": 22,
      "text": "‘E lava ke ako poto kia ‘Ela, ‘Osi, ko ia te ne fakamāu‘i ‘a ha‘a mā‘olunga?"
    },
    {
      "verse": 23,
      "text": "Ko Me‘a ‘oku pekia kei kakato hono mālohi, Ko e koto tu‘umālie mo nonga:"
    },
    {
      "verse": 24,
      "text": "‘Oku fonu huhu‘a hono ngaahi kālava, Pea ‘oku hauhau ‘a e uho ‘o hono ngaahi hui."
    },
    {
      "verse": 25,
      "text": "Ka ko Me‘a ‘oku pekia loto mamahi, Pea kuo te‘eki ke ne kamata ha tu‘umālie."
    },
    {
      "verse": 26,
      "text": "‘Oku na tākoto fakataha ‘i he efu, Pea ‘oku ‘ufi‘ufi kinaua ‘osi pē ‘e he kelemutu."
    },
    {
      "verse": 27,
      "text": "‘Ā, ‘oku ou ‘ilo ho‘omou ngaahi fakakaukau; Mo e ngaahi fifili ‘oku mou ngaohi-ta‘e-hia-‘aki au."
    },
    {
      "verse": 28,
      "text": "He ‘oku mou pehē, “Kofa‘ā ‘a e fale ‘o e ‘eiki? Pea Kofa‘ā ‘a e tēniti, Ko e fu‘u nofo‘anga ‘o e faikovi?”"
    },
    {
      "verse": 29,
      "text": "Kuo ‘ikai koā te mou fehu‘i ki he kau takai fonua? Pea tala‘ehai te mou ta‘etoka‘i ‘a e ngaahi me‘a mamafa ‘oku nau tala."
    },
    {
      "verse": 30,
      "text": "Tokua ‘i he ‘aho ‘o e tu‘utāmaki, ‘Oku fakahao ‘a e tangata kovi: ‘I he ‘aho ‘o e tanunu mai ‘a e kovi, ‘Oku fakahā‘ele ange kinautolu."
    },
    {
      "verse": 31,
      "text": "Ko hai ‘e fie fakahā ‘a e ‘alunga ‘o ē, Ka ‘oku ne ‘i ai pē? Pea ko e me‘a kuo ne fai, Ko hai ‘e totongi kiate ia?"
    },
    {
      "verse": 32,
      "text": "Pea ‘oku fakahā‘ele ange ia ki ha fu‘u fa‘itoka, Pea ‘oku fai ha le‘o ki hono langi."
    },
    {
      "verse": 33,
      "text": "‘Oku melie kiate ia ‘a e kelekele ‘o e tele‘a, He muimui ki he me‘a faka‘eiki ‘a e tangata kotoa, Pea ko kinautolu ‘e mu‘omu‘a ‘e ta‘emalaua."
    },
    {
      "verse": 34,
      "text": "Pea fēfē ai ho‘omou fakalelu ‘eku mamahi ‘aki ha koto muna? He ka sivi ho‘omou ngaahi tali, ko e me‘a ‘oku toe ko e koto kākā."
    }
  ],
  "timestamp": "2025-08-08T15:55:17.033586"
}