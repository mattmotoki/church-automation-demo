{
  "book": "1TH",
  "book_name": "1 Thessalonians",
  "chapter": 5,
  "version_id": 1307,
  "url": "https://www.bible.com/bible/1307/1TH.5",
  "verses": [
    {
      "verse": 1,
      "text": "PEA ko e me‘a ki he ngaahi taimi mo e ngaahi kuonga, kāinga, koe‘uma‘ā ha‘amau tohi atu."
    },
    {
      "verse": 2,
      "text": "He ‘oku mou ‘ilo kānokano, ko e hoko mai ‘a e ‘aho ‘o e ‘Eiki ‘oku hangē ko e ha‘u ‘a e kaiha‘a ‘i he pō."
    },
    {
      "verse": 3,
      "text": "Tokaange ha taimi ‘oku nau pehē, ‘Oku tau lelei mo tu‘umālie, fakafokifā ‘oku tu‘u mai ‘a mala, ‘o hangē ko e langā ki he fefine feitama: pea ‘e ‘ikai ‘aupito te nau hao."
    },
    {
      "verse": 4,
      "text": "Ka tala‘ehai ‘oku mou ‘i he po‘uli, kāinga, ke mo‘utāmakia kimoutolu ‘e he ‘aho ko ia, ‘o hangē ha kaiha‘a."
    },
    {
      "verse": 5,
      "text": "He ko e fānau kimoutolu kotoa pē ‘a e maama, mo e fānau ‘a e ‘aho; ‘oku ‘ikai ‘a e pō kitaua, ‘uma‘ā ‘a e po‘uli."
    },
    {
      "verse": 6,
      "text": "‘Āua; pea ke ‘oua te ta mohe ‘o hangē ko e kakai kehe, ka ta ‘ā pē ‘o faka‘ehi‘ehi mei he konā."
    },
    {
      "verse": 7,
      "text": "He ko kinautolu ‘oku mohe ‘oku mohe ‘i he pō; pea ko kinautolu ‘oku konā ‘oku konā ‘i he pō."
    },
    {
      "verse": 8,
      "text": "Ka ko kitaua ko e kakai ‘o e ‘aho; ko ia, ta faka‘ehi‘ehi mu‘a mei he konā. Kae‘uma‘ā kuo ta ‘ai ‘a e kofu tau ko e tui mo e ‘ofa, pea mo e ‘amanaki mo‘ui mo‘ota tatā tau."
    },
    {
      "verse": 9,
      "text": "He na‘e ‘ikai ke tu‘utu‘uni kitaua ‘e he ‘Otua ke houhau‘ia, ka ke lava‘i mai ‘a e fakamo‘ui ‘i hota ‘Eiki ko Sīsū Kalaisi;"
    },
    {
      "verse": 10,
      "text": "‘a ia na‘a ne pekia koe‘uhi ko kitaua, koe‘uhi, pe ‘oku ta ‘ā, pe ‘oku ta mohe, kehe ke ta fakataha ‘i he mo‘ui feangai mo ia."
    },
    {
      "verse": 11,
      "text": "Ko ia, ke mou fetokoni‘aki kimoutolu, pea fefai‘aki homou langa hake, hangē ā foki ‘oku mou fai."
    },
    {
      "verse": 12,
      "text": "Pea ko eni ‘oku mau kole kiate kimoutolu, kāinga, ke mou ‘ilo ‘a kinautolu ‘oku fakafitefita‘a ‘iate kimoutolu, pea ‘oku ‘anautolu homou pule‘i ‘i he ‘Eiki, mo homou tākitala‘i."
    },
    {
      "verse": 13,
      "text": "Pea ke mou tokanga ‘ofa ‘aupito ‘aupito kiate kinautolu, koe‘uhi ko si‘enau ngāue. Mou fekoekoe‘i."
    },
    {
      "verse": 14,
      "text": "Pea ko eni, kāinga, ‘oku mau enginaki atu ke mou tākitala‘i ‘a e kau maumau tu‘utu‘uni; lōtaki ‘a e lotosi‘i; poupou ‘a e vaivai; ke mou anga mokomoko ki he kakai kotoa pē."
    },
    {
      "verse": 15,
      "text": "Vakai ke ‘oua na‘a ai ha taha ‘e totongi ‘a e kovi ‘a ha taha ‘aki ha kovi; kaekehe ke mou tuli ai pē ki he me‘a ‘oku lelei ma‘a e taha, pea ma‘a e kakai kotoa pē."
    },
    {
      "verse": 16,
      "text": "Fiefia ma‘u ai pē."
    },
    {
      "verse": 17,
      "text": "Lotu ta‘etuku."
    },
    {
      "verse": 18,
      "text": "Fakafeta‘i ‘i he me‘a kotoa pē, he ko e tu‘utu‘uni ia ‘a e ‘Otua ma‘amoutolu ‘ia Kalaisi Sīsū."
    },
    {
      "verse": 19,
      "text": "‘Oua ‘e fu‘ifu‘i ‘a e Laumālie:"
    },
    {
      "verse": 20,
      "text": "‘oua ‘e ta‘etoka‘i ‘a e ngaahi malanga palofisai;"
    },
    {
      "verse": 21,
      "text": "ka mou sivi kotoa pē: ‘ilonga pē ‘a e lelei, puke ma‘u ia;"
    },
    {
      "verse": 22,
      "text": "‘ilonga ha me‘a ‘oku fa‘ahinga mo e kovi, faka‘ehi‘ehi mei ai."
    },
    {
      "verse": 23,
      "text": "Pea ko e ‘Afio ‘a e ‘Otua, ‘a ia ‘oku ‘a‘ana ‘a e nonga, ‘ofa ke ne fakamā‘oni‘oni‘i faka‘āufuli ‘a kimoutolu! ‘Io, ‘i he hoko mai ‘a hotau ‘Eiki ko Sīsū Kalaisi, ‘ofa kuo haofaki homou laumālie, mo e loto, mo e sino, ‘o kakato mo ta‘emele!"
    },
    {
      "verse": 24,
      "text": "Ko ia ‘oku ne ui kimoutolu ki ai, ko e Toko Taha ia ‘oku fai ki he‘ene lea, pea te ne fai foki ‘a e me‘a ni."
    },
    {
      "verse": 25,
      "text": "Kāinga, mou hūfia kimautolu."
    },
    {
      "verse": 26,
      "text": "Mou fekita ki he kāinga kotoa pē ‘aki ha ‘uma tapu."
    },
    {
      "verse": 27,
      "text": "Ko e ‘Eiki ē ‘oku ou fekau atu ai kiate kimoutolu, ke mou lau ‘a e ‘ipiseli ni ki he kāinga kotoa pē."
    },
    {
      "verse": 28,
      "text": "Ko e kelesi ‘a hotau ‘Eiki ko Sīsū Kalaisi, ‘ofa ke ‘iate kimoutolu ia!"
    }
  ],
  "timestamp": "2025-08-08T15:57:44.168869"
}