{
  "book": "2CH",
  "book_name": "2 Chronicles",
  "chapter": 23,
  "version_id": 1307,
  "url": "https://www.bible.com/bible/1307/2CH.23",
  "verses": [
    {
      "verse": 1,
      "text": "PEA ‘i hono fitu ta‘u na‘e o‘io‘i ‘a Sihoiata, ‘o ne ma‘u ‘a e hou‘eiki senituliō, ‘a ‘Asalaia foha ‘o ‘Ilohame, mo ‘Isime‘eli foha ‘o Sihohanani, mo ‘Asalaia foha ‘o ‘Ōpeti, mo Ma‘aseia foha ‘o ‘Āsaia, mo ‘Elisafati foha ‘o Sikeli, ‘o nau fai kovinānite mo ia."
    },
    {
      "verse": 2,
      "text": "Pea na‘a nau foli ‘a Siuta, ‘o nau tānaki ‘a e kau Līvai mei he ngaahi kolo Siuta, mo e kau ‘ulumotu‘a ‘o ‘Isileli, ‘o nau omi ki Selusalema."
    },
    {
      "verse": 3,
      "text": "Pea ko e fakataha kotoa na‘a nau fai kovinānite mo e tu‘i ‘i he fale ‘o ‘Elohimi, pea ne pehē kiate kinautolu, Ko eni, ‘e tu‘i pē ‘a e foha ‘o e tu‘i, ‘o hangē ko e folofola ‘a e ‘Eiki ki he hako ‘o Tēvita. Ko eni ‘a e me‘a te mou fai:"
    },
    {
      "verse": 4,
      "text": "ko e vahetolu ‘iate kimoutolu ‘oku hū mai ‘i he Sāpate, ‘a e kau taula‘eiki mo e kau Līvai, te mou le‘o hū‘anga; pea ko e vahetolu ‘e ‘i he fale ‘o e tu‘i;"
    },
    {
      "verse": 5,
      "text": "pea ko e vahetolu ‘e ‘i he matapā ko Suli: pea ko e kakai kotoa te nau ‘i he ngaahi loto‘ā ‘i he fale ‘o Sihova."
    },
    {
      "verse": 6,
      "text": "Kae ‘oua na‘a hū ha taha ki he fale ‘o Sihova, ngata pē ‘i he kau taula‘eiki, mo kinautolu ‘i he kau Līvai ‘oku fai fakalakanga; ‘e hū kinautolu he kuo vahe‘i kinautolu ki ai: ka ko e kakai kotoa te nau tauhi ‘a e tu‘utu‘uni ‘a e ‘Eiki."
    },
    {
      "verse": 7,
      "text": "Pea ‘e kāpui ‘aupito ‘a e tu‘i ‘e he kau Līvai mei he potu kotoa pē, ‘o takitaha to‘o ‘ene mahafu; pea ko ia te ne hū ki he fale pea ‘e mate: pea te mou ‘i he tu‘i ‘i he‘ene hū mai mo ‘ene hū ki tu‘a."
    },
    {
      "verse": 8,
      "text": "Pea fai ‘e he kau Līvai mo Siuta kātoa ‘o hangē ko e tu‘utu‘uni ‘a Sihoiata ko e taula‘eiki; pea nau to‘o takitaha ‘ene kau tangata, ‘a kinautolu na‘e hū mai ‘i he Sāpate, mo kinautolu na‘e tutuku ‘i he Sāpate ko ia; he na‘e ‘ikai tukuange ‘a e ngaahi lakanga ‘e Sihoiata ko e taula‘eiki."
    },
    {
      "verse": 9,
      "text": "Pea ‘ange ‘e Sihoiata ko e taula‘eiki ki he hou‘eiki senituliō ‘a e ngaahi tao, mo e ngaahi pā, mo e ngaahi fakaū, ‘a ia na‘e ‘ia Kingi Tēvita, pea na‘e ‘i he fale ‘o ‘Elohimi."
    },
    {
      "verse": 10,
      "text": "Pea ne fokotu‘u ‘a e kakai kotoa ‘oku takitaha to‘o ‘ene mahafu, mei he tafa‘aki to‘omata‘u ‘o e fale, ‘o a‘u ki he tafa‘aki to‘ohema ki he ‘ōlita, ‘o toe fai ki he fale, ‘o pehē, ‘o takatakai ki he tu‘i."
    },
    {
      "verse": 11,
      "text": "Pea nau fakahū kitu‘a ‘a e ‘alo ‘o e tu‘i, pea nau ‘ange kiate ia ‘a e kalauni mo e tohi fakamo‘oni, ‘o nau fakanofo ia ke tu‘i: pea na‘e pani ia ‘e Sihoiata mo hono ngaahi foha, pea nau pehē, Ke lākoifie ‘a e tu‘i!"
    },
    {
      "verse": 12,
      "text": "Pea ‘i he fanongo ‘e ‘Atalaia ki he longoa‘a ‘a e kakai ‘oku nau lele mai ‘o fai ‘a e fakahīkihiki‘i ‘o e tu‘i, na‘a ne ‘alu ki he kakai ki he fale ‘o Sihova."
    },
    {
      "verse": 13,
      "text": "Pea ne vakai, tā ko e tu‘i ena ‘oku tu‘u ki hono pou ‘i he hū‘anga, pea ofi ki he tu‘i ‘a e ngaahi kapiteni mo e ifi talupite, pea ‘oku mavava kotoa ‘a e kakai ‘o ‘uta, ‘o fai ‘a e ifi talupite; pea fai ‘e he kau hiva foki ‘aki ‘a e nāunau ‘o e hiva, ‘o taki ‘a e fakahīkihiki. Pea hae hifo ‘e ‘Atalaia hono kofu, ‘o ne kalanga, Ko e lavaki, ko e lavaki!"
    },
    {
      "verse": 14,
      "text": "Pea fakahū kitu‘a ‘e Sihoiata ko e taula‘eiki ‘a e hou‘eiki senituliō na‘e pule ki he kau tau, ‘o ne pehē ange, ‘Ave ia ki tu‘a ‘i he vaha‘a ‘otu; pea ‘ilonga ha taha ‘e muimui ki ai pea tāmate‘i ‘aki ‘a e heletā: he na‘e pehē ‘a e taula‘eiki, ‘Oua e tāmate‘i ia ‘i he fale ‘o Sihova."
    },
    {
      "verse": 15,
      "text": "Ko ia na‘a nau faka‘atā ki ai ha vaha‘a ‘otu; pea ne fou ‘i he hū‘anga ‘o e matapā hoosi ki he fale ‘o e tu‘i: pea na‘a nau tāmate‘i ia ‘i ai."
    },
    {
      "verse": 16,
      "text": "Pea fai ‘e Sihoiata ha kovinānite ‘a‘ana mo e kakai kotoa mo e tu‘i, ke nau nofo ko e kakai ‘o Sihova."
    },
    {
      "verse": 17,
      "text": "Pea ‘alu ‘a e kakai kotoa ki he fale ‘o Peali, ‘o nau holoki ia, pea ko hono ngaahi ‘ōlita mo hono ngaahi ‘īmisi na‘a nau laiki, pea ko Mātani ko e taula ‘o Peali na‘a nau tāmate‘i ‘i he ‘ao ‘o e ngaahi ‘ōlita."
    },
    {
      "verse": 18,
      "text": "Pea na‘e tu‘utu‘uni ‘e Sihoiata ‘a e ngaahi lakanga ‘o e fale ‘o Sihova ke fakaongo ki he kau Līvai taula‘eiki, ‘a ia na‘e vahe ‘e Tēvita ke pule ki he fale ‘o Sihova, ke ‘atu ‘a e ngaahi feilaulau-mōifua ‘a e ‘Eiki, hangē ko ia ‘oku tohi ‘i he Lao ‘a Mōsese, ‘o fai mo e fiefia mo e hiva, ‘i hono anga na‘e tu‘utu‘uni ‘e Tēvita."
    },
    {
      "verse": 19,
      "text": "Pea ne fokotu‘u ‘a e kau le‘o matapā ‘i he ngaahi hū‘anga ki he fale ‘o Sihova, ke ‘oua na‘a hū ha taha ‘oku ta‘ema‘a ‘i ha me‘a."
    },
    {
      "verse": 20,
      "text": "Pea ne ‘alu mo ia ‘a e hou‘eiki senituliō, mo e hou‘eiki, mo e kau pule ‘o e kakai, mo e kau tuku‘uta kotoa, ‘o ne fakahā‘ele ‘a e tu‘i mei he fale ‘o Sihova: pea nau fou ‘i he matapā ‘olunga ki he fale ‘o e tu‘i, pea nau fakanofo ‘a e tu‘i ‘i he taloni ‘o e pule‘anga."
    },
    {
      "verse": 21,
      "text": "Pea na‘e fakafiefia ‘a e fu‘u kakai tuku‘uta, pea ko e kolo na‘e nonga pē: pea ko ‘Atalaia na‘a nau tāmate‘i ‘aki ‘a e heletā."
    }
  ],
  "timestamp": "2025-08-08T15:55:01.064318"
}