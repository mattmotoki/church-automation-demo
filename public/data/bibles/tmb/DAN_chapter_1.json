{
  "book": "DAN",
  "book_name": "Daniel",
  "chapter": 1,
  "version_id": 1307,
  "url": "https://www.bible.com/bible/1307/DAN.1",
  "verses": [
    {
      "verse": 1,
      "text": "‘I HONO tolu ta‘u ‘o e pule ‘a Sihoiakimi ko e Tu‘i Siuta na‘e a‘u ki Selusalema ‘a Nepukanesa ko e Tu‘i Pāpilone, ‘o ne tau‘i ia."
    },
    {
      "verse": 2,
      "text": "Pea na‘e tuku ‘e ‘Ātonai ki hono nima ‘a Sihoiakimi ko e Tu‘i Siuta, mo e nāunau ni‘ihi ‘o e fale ‘o ‘Elohimi: pea na‘a ne ‘ave ia ki he fonua ko Saina ki he fale ‘o hono ‘otua, pea na‘a ne fakahū ‘a e nāunau ki he fale koloa ‘o hono ‘Otua."
    },
    {
      "verse": 3,
      "text": "Pea folofola ‘a e Tu‘i kia ‘Asipenasi ko e pule ‘o ‘ene kau ‘iunoke, ke ‘omi ha ni‘ihi ‘o ha‘a ‘Isileli, ‘io, mei he hako ‘o e tu‘i mo e hou‘eiki;"
    },
    {
      "verse": 4,
      "text": "koni talavou ‘oku ‘ikai hanau mele, pea faka‘ofo‘ofa, kuo loto matala ki he poto kehekehe mo ‘ilome‘a, ‘oku nau malava ‘a e sivi ‘o e ngaahi fakakaukau, pea ‘oku ai ha‘anau mafai ke fakafe‘ao ‘i he palasi ‘o e tu‘i; pea ke nau ako kinautolu ‘i he poto mo e lea ‘a e kau Kalitia."
    },
    {
      "verse": 5,
      "text": "Pea na‘e vahe ma‘anautolu ‘e he tu‘i hanau ‘oho ‘i he ‘aho kotoa pē mei he ‘inasi ‘o e tu‘i, pea mei he kava na‘a ne inu, ke tauhi ‘aki kinautolu ‘o tolu ta‘u; pea hili ia ke nau tu‘u ‘i he ‘ao ‘o e tu‘i."
    },
    {
      "verse": 6,
      "text": "Pea ‘iate kinautolu mei ha‘a Siuta na‘e ‘i ai ‘a Tāniela, ‘Ananaia, Misaeli, mo ‘Asalaia."
    },
    {
      "verse": 7,
      "text": "Pea ko e ‘eiki ‘o e kau ‘iunoke na‘a ne fakahingoa kinautolu; ‘o ne ui ‘a Tāniela ko Pelitisasa, pea ko ‘Ananaia na‘a ne ui ko Setaleki, pea ko Misaeli ko Mēsake, pea ko ‘Asalaia ko ‘Apitenikō."
    },
    {
      "verse": 8,
      "text": "Ka na‘e tu‘utu‘uni ‘e Tāniela ‘i hono loto ‘e ‘ikai te ne tuku ke ‘uli‘i ‘aki ‘a e ‘inasi ‘o e tu‘i, pe ko e kava ‘oku ne inu; ko ia na‘a ne kole ki he ‘eiki ‘o e kau ‘iunoke ke ne ‘atā mei ai."
    },
    {
      "verse": 9,
      "text": "Pea kuo tuku ‘e ‘Elohimi ke lelei‘ia ‘a e ‘eiki ‘o e kau ‘iunoke ‘ia Tāniela, pea ke ne mātu‘aki ‘ofa ki ai."
    },
    {
      "verse": 10,
      "text": "Pea tali ‘e he ‘eiki ‘o e kau ‘iunoke kia Tāniela, ‘Oku ou manavahē telia hoku ‘eiki ko e tu‘i, ‘aiakuo ne vahe ho‘omou me‘akai mo homou inu; he koe‘uma‘ā ke ne me‘a ki homou mata ‘oku kovi hifo ‘i he kau talavou ‘oku mou to‘ume‘a? Pea ngali tu‘utāmaki ai hoku ‘ulu mei he tu‘i ‘iate kimoutolu."
    },
    {
      "verse": 11,
      "text": "Pea lea ‘a Tāniela ki he sētuata, ‘a ia kuo vahe ‘e he ‘eiki ‘o e kau ‘iunoke kia Tāniela, ‘Ananaia, Misaeli, mo ‘Asalaia,"
    },
    {
      "verse": 12,
      "text": "‘o pehē, Fakamolemole, ka ke ‘ahi‘ahi ho‘o kau tamaio‘eiki ko kimautolu ‘o ‘aho hongofulu; ‘o ‘omi mohuku kai pē ke mau tokoni ‘aki, mo e vai moomau inu."
    },
    {
      "verse": 13,
      "text": "Pea ke toki sivi homau fōtunga ‘i ho ‘ao mo e fōtunga ‘o e kau talavou ‘oku kai ‘a e ‘inasi ‘o e tu‘i; pea ke toki fai ki ho‘o kau tamaio‘eiki ko kimautolu, ‘o fakatatau ki ho‘o vakai."
    },
    {
      "verse": 14,
      "text": "Pea na‘a ne fakaongo kiate kinautolu ‘i he me‘a ko ia, ‘o ne ‘ahi‘ahi kinautolu ‘o ‘aho hongofulu."
    },
    {
      "verse": 15,
      "text": "Pea ‘i he ‘osi ‘a e ‘aho ‘e hongofulu, na‘e hā honau fofonga ‘oku nau faka‘ofo‘ofa mo sino ange ‘iate kinautolu na‘e tokoni mei he ‘inasi ‘o e tu‘i."
    },
    {
      "verse": 16,
      "text": "Ko ia na‘e ‘ave ‘e he sētuata ‘a e ‘inasi meiate kinautolu, mo honau uaine inu, ‘o ne ‘ange kiate kinautolu ‘a e mohuku kai pē."
    },
    {
      "verse": 17,
      "text": "Pea ko e tu‘unga talavou ‘e toko fā ko ia, na‘e ‘ange ki ai ‘e ‘Elohimi ‘a e poto mo e mafai ‘i he ngaahi tohi kotoa mo e ‘ilo me‘a: pea ko Tāniela na‘e ‘uhinga ki ai ‘a e ngaahi fa‘ahinga vīsone mo e misi."
    },
    {
      "verse": 18,
      "text": "Pea ‘i he ‘osi ‘a e taimi ‘a ia na‘e folofola ‘a e tu‘i ‘e toki ‘omi ai kinautolu, na‘e fakahū kinautolu ‘e he ‘eiki ‘o e kau ‘iunoke ki he ‘ao ‘o Nepukanesa."
    },
    {
      "verse": 19,
      "text": "Pea fefolofolai ‘a e tu‘i mo kinautolu, pea na‘e ‘ikai ‘i honau kotoa ha tatau mo Tāniela, ‘Ananaia, Misaeli, mo ‘Asalaia; ko ia na‘a nau fe‘ao mo e tu‘i."
    },
    {
      "verse": 20,
      "text": "Pea ka ai ha me‘a na‘e fehu‘i ki ai ‘e he tu‘i, ‘o kau ki he poto mo e fakakaukau, na‘a ne vakai ‘oku nau poto hake ‘o tātu‘ohongofulu ‘i he kau sikalaipe kotoa pē mo e kau maki ‘i hono pule‘anga kotoa."
    },
    {
      "verse": 21,
      "text": "Pea na‘e a‘u ‘a Tāniela ki he ‘uluaki ta‘u ‘o Kingi Kōlesi."
    }
  ],
  "timestamp": "2025-08-08T15:56:29.180236"
}