{
  "book": "2KI",
  "book_name": "2 Kings",
  "chapter": 21,
  "version_id": 1307,
  "url": "https://www.bible.com/bible/1307/2KI.21",
  "verses": [
    {
      "verse": 1,
      "text": "NA‘E hongofulu mā ua ta‘u ‘a Manase ‘i he‘ene kamata pule, pea na‘e nimangofulu mā nima ta‘u ‘ene hau ‘i Selusalema: pea ko e hingoa ‘o ‘ene fa‘ē ko Hepisipa."
    },
    {
      "verse": 2,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē ko e fai fakalielia ‘a e hīteni ne kapusi ‘e Sihova mei he ‘ao ‘o ha‘a ‘Isileli."
    },
    {
      "verse": 3,
      "text": "He na‘a ne toe langa ‘a e ngaahi ‘esi ne holoki ‘e he‘ene tamai ko Hesekaia, ‘o ne fokotu‘u ha ngaahi ‘ōlita kia Peali, ‘o ne ngaohi ha ‘Āsela, ‘o hangē ko e fai ‘a ‘Ēhapi ko e Tu‘i ‘Isileli, ‘o ne hū ki he hōsitē kotoa ‘o langi, ‘o tauhi ki ai."
    },
    {
      "verse": 4,
      "text": "Pea ne ngaohi ‘ōlita ‘i he fale ‘o Sihova, ‘a e potu na‘e folofola ai ‘e Sihova, Ko Selusalema te u tuku ai hoku hingoa."
    },
    {
      "verse": 5,
      "text": "‘Io, na‘a ne ngaohi ‘ōlita ki he hōsitē kotoa ‘o langi ‘i he ongo loto‘ā ‘i he fale ‘o Sihova."
    },
    {
      "verse": 6,
      "text": "Pea ne tuku hono foha ke ‘asi ‘i he afi, pea ne fai ‘a e talotalo kovi mo e tuki, pea ne fai mo e fakahā‘ele fa‘ahikehe mo e kau fiemana: ne hulu ‘ene fai ‘a e me‘a na‘e tau kovi ki he finangalo ‘o Sihova, ‘o langa‘i ‘ene houhau."
    },
    {
      "verse": 7,
      "text": "‘Io, na‘a ne ‘ai ‘a e ‘īmisi ‘o e ‘Āsela kuo ne ngaohi ki he fale ko ia ‘a ia na‘e folofola ai ‘a Sihova kia Tēvita, pea ki hono foha ko Solomone, ‘o pehē, Ko e Fale ko eni pea mo Selusalema, ‘a ia kuo u fili mei he ngaahi matakali ‘o ‘Isileli, te u tuku ai hoku hingoa ‘o ta‘engata:"
    },
    {
      "verse": 8,
      "text": "pea ‘e ‘ikai te u tuku ke toe hē ‘a e va‘e ‘o ‘Isileli mei he kelekele ko ē ne u foaki ki he‘enau ngaahi kui; kae kehe ‘o kapau te nau tokanga ke fai ‘o tatau mātē mo ‘eku ngaahi tu‘utu‘uni kiate kinautolu, pea ki hono kotoa ‘o e lao kuo u tu‘utu‘uni kiate kinautolu ‘i he‘eku sevāniti ko Mōsese."
    },
    {
      "verse": 9,
      "text": "Ka na‘e ‘ikai te nau tokanga: pea na‘e taki kehe‘i kinautolu ‘e Manase ke fai kovi, ‘o hulu ‘i he ngaahi kakai ne faka‘auha ‘e Sihova mei he ‘ao ‘o ha‘a ‘Isileli."
    },
    {
      "verse": 10,
      "text": "Pea folofola ‘a Sihova ‘i he‘ene kau tamaio‘eiki ko e ha‘a palōfita, ‘o pehē,"
    },
    {
      "verse": 11,
      "text": "Ko e me‘a ‘i he fai ‘e Manase ko e Tu‘i Siuta ‘a e ngaahi fakalielia ko ē, ‘o hulu ‘ene faikovi ‘i he me‘a ‘a e kau ‘Āmoli na‘e holomu‘a ‘iate ia, pea kuo ne fakaangahala‘i foki ‘a Siuta ‘aki ‘ene ngaahi ‘aitoli"
    },
    {
      "verse": 12,
      "text": "Ko ia, ‘oku folofola mai ‘a Sihova ko e ‘Otua ‘o ‘Isileli, ‘o pehē, Ko au eni ‘oku ou ‘omi ha kovi ki Selusalema mo Siuta, ‘a ia ‘e vavana ai ‘a e ongo telinga ‘o ia te ne fanongo ki ai."
    },
    {
      "verse": 13,
      "text": "Pea te u falō ki Selusalema ‘a e afo na‘e fai‘aki ki Samēlia, mo e fuavai na‘e fai‘aki ki he fale ‘o ‘Ēhapi: pea te u holoholo ‘a Selusalema hangē koe holoholo ‘o ha tisi, ‘a ia ‘oku te holoholo mo fakafo‘ohifo."
    },
    {
      "verse": 14,
      "text": "Pea te u veteki ‘a e toenga ‘o hoku tofi‘a, pea te u tuku kinautolu ki he nima ‘o honau ngaahi fili, pea te nau hoko ko e koto vetea mo e koto fakamālohia ‘i honau ngaahi fili fua pē;"
    },
    {
      "verse": 15,
      "text": "koe‘uhiā ko ‘enau fai ‘a e me‘a ‘oku ‘ikai hoa mo hoku loto, ‘o nau langa‘i ai pē ‘eku ‘ita, talu ‘a e ‘aho na‘e hū ai ‘enau ngaahi kui mei ‘Isipite, ‘o a‘u ki he taimi ni."
    },
    {
      "verse": 16,
      "text": "Kae‘uma‘ā foki na‘e lahi ‘aupito ‘a e toto ‘o e ta‘ehalaia na‘e lilingi ‘e Manase, kae‘oua ke fonu ai ‘a Selusalema mei potu ki potu; tukukehe ‘ene angahala ‘a ia na‘a ne fakaangahala ‘aki ‘a Siuta, ‘ene fai ‘a e me‘a na‘e tau kovi ki he finangalo ‘o Sihova."
    },
    {
      "verse": 17,
      "text": "Pea ko hono toe ‘o e ngāue ‘a Manase, mo e ngaahi me‘a na‘a ne fai, mo ‘ene angahala, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 18,
      "text": "Pea toka ‘a Manase mo ‘ene ngaahi kui, pea na‘e telio ‘i he ngouetapu ‘i hono fale, ‘a e Ngoue ‘a ‘Usa; pea na‘e fetongi ia ‘i he pule ‘e hono foha ko ‘Āmoni."
    },
    {
      "verse": 19,
      "text": "Na‘e uofulu mā ua ta‘u ‘a ‘Āmoni ‘i he‘ene kamata pule; pea na‘e ua ta‘u ‘ene hau ‘i Selusalema: pea ko e hingoa ‘o ‘ene fa‘ē ko Mēsuilemeti ‘ōfefine ‘o Hālusi mei Siotipa."
    },
    {
      "verse": 20,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē ko e fai ‘a ‘ene tamai ko Manase."
    },
    {
      "verse": 21,
      "text": "‘Io, na‘a ne fou ‘i he ngaahi ‘alunga ne fou ai ‘ene tamai, ‘o ne tauhi ‘a e ngaahi ‘aitoli na‘e tauhi ki ai ‘e he‘ene tamai, ‘o ne lotu kiate kinautolu:"
    },
    {
      "verse": 22,
      "text": "pea ne li‘aki ‘a Sihova ko e ‘Otua ‘o ‘ene ngaahi kui, ‘o ‘ikai te ne fou ‘i he ‘alunga ‘o e ‘Eiki."
    },
    {
      "verse": 23,
      "text": "Pea puleaki‘i ‘a ‘Āmoni ‘e he‘ene kau tamaio‘eiki ‘a‘ana, ‘o nau tāmate‘i ‘a e tu‘i ‘i hono fale ‘o‘ona."
    },
    {
      "verse": 24,
      "text": "Ka ka tāmate‘i ‘e he kakai ‘o ‘uta ‘a kinautolu kuo nau puleaki‘i ‘a Kingi ‘Āmoni; pea fakanofo ‘e he kakai ‘o ‘uta hono foha ko Siosaia ke fetongi ia."
    },
    {
      "verse": 25,
      "text": "Pea ko hono toe ‘o e me‘a na‘e fai ‘e ‘Āmoni, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 26,
      "text": "Pea na‘e fai ia ‘i hono fa‘itoka ‘i he Ngoue ‘a ‘Usa; pea na‘e fetongi ia ‘i he pule ‘e hono foha ko Siosaia."
    }
  ],
  "timestamp": "2025-08-08T15:54:49.583830"
}