{
  "book": "2CH",
  "book_name": "2 Chronicles",
  "chapter": 10,
  "version_id": 1307,
  "url": "https://www.bible.com/bible/1307/2CH.10",
  "verses": [
    {
      "verse": 1,
      "text": "PEA hā‘ele ‘a Lehopoame ki Sikemi: he kuo ha‘u ki Sikemi ‘a ‘Isileli kātoa ke fakanofo ia."
    },
    {
      "verse": 2,
      "text": "Pea ‘i he fanongo ki ai ‘a Selopoame foha ‘o Nīpati, (he na‘a ne ‘i ‘Isipite, ‘a ia na‘a ne hola ki ai mei he ‘ao ‘o Kingi Solomone na‘e foki ‘a Selopoame mei ‘Isipite."
    },
    {
      "verse": 3,
      "text": "Pea ‘alu ‘enau fekau ki ai ke ne ha‘u; pea omi ‘a Selopoame mo ‘Isileli kātoa, ‘o nau alea mo Lehopoame, ‘o pehē,"
    },
    {
      "verse": 4,
      "text": "Na‘e fakafaingata‘a ‘e ho‘o ‘eiki homau ‘ioke, kae ‘ofa ke ke fakama‘ama‘a e fatongia ‘a ho‘o ‘eiki, mo e ‘ioke mamafa na‘a ne ‘ai kiate kimautolu, pea te mau tauhi kiate koe."
    },
    {
      "verse": 5,
      "text": "Pea ne folofola kiate kinautolu, ‘Oua ke hili ha ‘aho ‘e tolu, ‘o mou toki foki mai kiate au. Ko ia na‘e tutuku ‘a e kakai."
    },
    {
      "verse": 6,
      "text": "Pea huhū ‘a Kingi Lehopoame ki he kau mātu‘a na‘e fakafe‘ao ki he‘ene ‘eiki ko Solomone ‘i he taimi na‘a ne mo‘ui ai, ‘o pehē, Ko e hā ho‘omou ‘uta ki ha tali te u fai ki he kakai ni?"
    },
    {
      "verse": 7,
      "text": "Pea nau fakatau folofola kiate ia, ‘o pehē, Kapau te ke angalelei ki he kakai ni, ‘o fakafiemālie‘i kinautolu, ‘o ke fai kiate kinautolu ha ngaahi lea lelei, pea te nau hoko ko ho‘o ngaahi sevāniti ‘o ta‘engata."
    },
    {
      "verse": 8,
      "text": "Ka na‘a ne fakatale‘i ‘a e tokoni ‘a e mātu‘a, ‘a ia na‘a nau fale‘i ia, ka ne huhū ki he kau talavou na‘e fakafe‘ao kiate ia, ‘a kinautolu kuo nau tupu fakataha."
    },
    {
      "verse": 9,
      "text": "Pea ne folofola kiate kinautolu, ko e hā ‘a e ‘uta ‘amoutolu ki ha tali te tau fai ki he kakai ni, ‘a ia kuo nau lea mai, ‘o pehē, Fakama‘ama‘a ki he ‘ioke ‘a ia na‘e ‘ai ‘e ho‘o ‘eiki kiate kimautolu?"
    },
    {
      "verse": 10,
      "text": "Pea fakatau folofola kiate ia ‘e he kau talavou na‘e to‘ume‘a mo ia, ‘o pehē, Ko eni ho‘o folofola ‘e fai ki he kakai na, ‘a ia kuo nau pehē atu, ko ho‘o ‘eiki na‘a ne ‘ai homau ‘ioke ke mamafa, ka ke fakama‘ama‘a pē ‘e he ‘afiona–ko eni ho‘o folofola ke fai kiate kinautolu, ‘Oku fuolahi ange hoku tuhu si‘i ‘i he ongo tenga ‘o ‘eku tamai."
    },
    {
      "verse": 11,
      "text": "Pea ko eni na‘e hilifaki kiate kimoutolu ‘e he‘eku ‘eiki ha ‘ioke mamafa, ka ko au te u fakalahi ki ai: na‘e haha uipi kimoutolu ‘e he‘eku tamai, ka ko au te u fai‘aki ‘a e sikapio."
    },
    {
      "verse": 12,
      "text": "Pea ha‘u ‘a Selopoame mo e kakai kātoa kia Lehopoame ‘i hono ‘aho tolu, ‘o hangē ko e folofola ‘a e tu‘i, he‘ene pehē, Mou foki mai ‘i hono ‘aho tolu."
    },
    {
      "verse": 13,
      "text": "Pea tali fefeka ‘a e tu‘i kiate kinautolu; ‘io, na‘e fakatale‘i ‘e Kingi Lehopoame ‘a e tokoni ‘a e kau mātu‘a,"
    },
    {
      "verse": 14,
      "text": "ka ne lau kiate kinautolu ‘o hangē ko hono fale‘i ‘e he kau talavou, ‘o pehē, Na‘e ‘ai ‘e he‘eku tamai homou ‘ioke ke mamafa; ka ko au te u fakalahi ki ai: na‘e haha uipi kimoutolu ‘e he‘eku tamai, ka ko au te u fai‘aki ‘a e sikapio."
    },
    {
      "verse": 15,
      "text": "Ko ia, na‘e ‘ikai ke fakaongo ‘a e tu‘i ki he kakai; he na‘e meia ‘Elohimi hono le‘ei pehē, koe‘uhi ke fakaai ‘e Sihova ‘a e folofola na‘a ne fakafai ‘ia ‘Āhaia ko e motu‘a Sailo kia Selopoame foha ‘o Nīpati."
    },
    {
      "verse": 16,
      "text": "Pea ‘i he vakai ‘e ‘Isileli kātoa kuo ‘ikai fakaongo ‘e he tu‘i kiate kinautolu, na‘a nau tali ki he tu‘i, ‘o pehē, Ko e hā hotau kaunga kia Tēvita? pea ‘oku ‘ikai hatau tofi‘a ‘i he foha ‘o Sese: takitaha ‘alu ki hono tēniti ‘a e tangata ‘Isileli: vakai eni, ‘e Tēvita, ki ho fale ‘o‘ou. Pea ‘alu ‘a ‘Isileli kātoa ki honau tēniti."
    },
    {
      "verse": 17,
      "text": "Ka ko e me‘a ki he kau ‘Isileli na‘e nofo ki he ngaahi kolo ‘o Siuta, na‘e pule pē ‘a Lehopoame kiate kinautolu."
    },
    {
      "verse": 18,
      "text": "Pea fekau atu ‘e Kingi Lehopoame ‘a Hatolami, ‘a ia na‘e angi ‘i he fatongia; ka ka tolomaka‘i ia ‘e ha‘a ‘Isileli, ‘o ne pekia. Pea nima mo e va‘e ‘a Kingi Lehopoame ke heka ki he‘ene sāliote ke ‘alu ki Selusalema."
    },
    {
      "verse": 19,
      "text": "Ko ia na‘e tu‘u ‘a ‘Isileli ki he fale ‘o Tēvita, pea talu ai pē."
    }
  ],
  "timestamp": "2025-08-08T15:54:59.074955"
}