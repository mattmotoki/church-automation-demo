{
  "book": "EXO",
  "book_name": "Exodus",
  "chapter": 37,
  "version_id": 1307,
  "url": "https://www.bible.com/bible/1307/EXO.37",
  "verses": [
    {
      "verse": 1,
      "text": "PEA na‘e fa‘u ‘e Pesalili ‘a e ‘A‘ake ‘aki ‘a e papa sitimi: ko hono lōloa ko e kiupite ‘e ua mo e haafe, pea ko hono māukupu ko e kiupite ‘e taha mo e haafe, pea ko hono mā‘olunga ko e kiupite ‘e taha mo e haafe."
    },
    {
      "verse": 2,
      "text": "Pea na‘a ne ‘aofi ‘aki ia ‘a e koula haohaoa, ‘a loto mo tu‘a, pea ne ngaohi hano teuteu koula takatakai."
    },
    {
      "verse": 3,
      "text": "Pea ne haka ki ai ha kavei koula ‘e fā ki hono va‘e ‘e fā; ko e ua‘i kavei ki he tafa‘aki ‘e taha, mo e ua‘i kavei ki hono tafa‘aki ‘e taha."
    },
    {
      "verse": 4,
      "text": "Pea ne ngaohi kaufata ‘aki ‘a e ‘akau sitimi, ‘o ne kofu ‘aki ‘a e koula."
    },
    {
      "verse": 5,
      "text": "Pea na‘a ne velo ‘a e kaufata ‘i he ngaahi kavei ‘i he tafa‘aki ‘a‘ake ke kauala ‘aki ‘a e ‘A‘ake."
    },
    {
      "verse": 6,
      "text": "Pea na‘a ne ngaohi ha hōifua‘anga ‘aki ‘a e koula haohaoa: ko e kiupite ‘e ua mo e haafe hono lōloa, pea ko e kiupite ‘e taha mo e haafe hono māukupu."
    },
    {
      "verse": 7,
      "text": "Pea na‘a ne ngaohi ha ongo Selupimi koula; na‘a ne tuki kinaua ‘i he konga ‘o e hōifua‘anga ‘oku hope atu ‘i potu mo potu."
    },
    {
      "verse": 8,
      "text": "Ko e selupimi ‘e taha mei he potu ko ē, pea ko e selupimi ‘e taha mei he potu ko ē: ‘io, na‘a ne ngaohi ‘a e ongo selupimi ke sino taha mo e hōifua‘anga ‘o tu‘u ‘i potu mo potu."
    },
    {
      "verse": 9,
      "text": "Pea na‘e tu‘u ‘a e ongo selupimi kuo mafola ‘i ‘olunga hona kapakau, ‘o fakamalu ‘aki ‘a e hōifua‘anga; pea na‘a na fehāngaaki, pea na hanga foki ki he hōifua‘anga."
    },
    {
      "verse": 10,
      "text": "Pea ne ngaohi ‘a e Tēpile ‘aki ‘a e papa sitimi: ko e kiupite ‘e ua hono lōloa, pea ko e kiupite ‘e taha hono māukupu, pea ko e kiupite ‘e taha mo e haafe hono mā‘olunga:"
    },
    {
      "verse": 11,
      "text": "pea na‘a ne ‘aofi ‘aki ia ‘a e koula haohaoa, pea ne ngaohi hano teuteu koula takatakai."
    },
    {
      "verse": 12,
      "text": "Pea ne ngaohi hano kiato takatakai, ko e ‘aofi nima ‘e taha hono laulahi, pea ne ‘ai ha teuteu koula ‘o takatakai ki he kiato."
    },
    {
      "verse": 13,
      "text": "Pea ne haka ki ai ha kavei koula ‘e fā, ‘o ne ‘ai ‘a e ngaahi kavei ki he tuliki ‘e fā ‘oku ‘i hono va‘e ‘e fā."
    },
    {
      "verse": 14,
      "text": "Na‘e tu‘u ‘a e ngaahi kavei fe‘unga mo e kiato ko e ngaahi ‘ainga ha‘amo ke kauala ‘aki ‘a e tēpile."
    },
    {
      "verse": 15,
      "text": "Pea ne ngaohi ‘a e kaufata ‘aki ‘a e ‘akau sitimi, ‘o kofu ‘aki ‘a e koula, ke kauala ‘aki ‘a e tēpile."
    },
    {
      "verse": 16,
      "text": "Pea ne ngaohi ‘a e nāunau ke tu‘u ‘i he funga tēpile, hano ngaahi tisi, mo hano ngaahi tatā, mo hano ngaahi ipu, mo hano ngaahi sioki ke fai‘aki ‘a e fakatau kava: na‘e ngaohi ‘aki ‘a e koula haohaoa."
    },
    {
      "verse": 17,
      "text": "Pea ne ngaohi ‘a e Tu‘unga Maama ‘aki ‘a e koula haohaoa: na‘a ne ngaohi tuki pē ‘a e tu‘unga maama; ‘a hono tu‘unga, mo hono sino: ko hono ngaahi matala, ko hono ngaahi tangitangi, mo hono ngaahi lūpū, na‘a nau sino taha ai pē mo ia."
    },
    {
      "verse": 18,
      "text": "Pea na‘e ‘alu atu mei hono tafa‘aki ‘a e va‘a ‘e ono; ko e va‘a ‘e tolu ‘o e maama na‘e tu‘u mei he potu ‘e taha, pea ko e tolu mei he potu ‘e taha:"
    },
    {
      "verse": 19,
      "text": "na‘e tu‘u ‘i he va‘a ‘e taha ‘a e ipu ‘e tolu hangē ko e matala‘i ‘ai, tangitangi mo lūpū; pea mo ha tolu‘i ipu hangē ko e matala‘i ai ‘i he va‘a ‘e taha, tangitangi mo lūpū: pehē ‘a e va‘a ‘e ono ‘oku ‘alu atu mei he maama."
    },
    {
      "verse": 20,
      "text": "Pea na‘e tu‘u ‘i he sino‘i maama ha faa‘i ipu faka-e-matala‘i-‘ai, ‘a hono ngaahi tangitangi mo hono ngaahi lūpū."
    },
    {
      "verse": 21,
      "text": "Pea ko e me‘a ki he va‘a ‘e ono ‘oku ‘alu atu mei he sino‘i maama, na‘e tu‘u ha tangitangi ‘e taha ‘i he lalo va‘a ‘e ua, kae taha ai pē mo ia, mo e tangitangi ‘e taha ‘i he lalo va‘a ‘e ua ‘o taha ai pē mo ia, mo e tangitangi ‘e taha ‘i he lalo va‘a ‘e ua, kae taha ai pē mo ia."
    },
    {
      "verse": 22,
      "text": "Ko hono ngaahi tangitangi mo hono ngaahi va‘a na‘e taha ai pē kotoa pē, ‘o tuki taha pē ‘i he koula haohaoa."
    },
    {
      "verse": 23,
      "text": "Pea ne ngaohi hono ngaahi nge‘esi maama, ko e fitu, mo hono ngaahi helekosi, mo hono ngaahi ‘ainga malala, ko e koto koula haohaoa pē."
    },
    {
      "verse": 24,
      "text": "Na‘a ne ngāue‘aki ha taleniti koula haohaoa ‘i he‘ene ngaohi ia mo hono nāunau kotoa."
    },
    {
      "verse": 25,
      "text": "Pea na‘a ne ngaohi ‘a e ‘ōlita Tutu‘anga-‘inisēnisi ‘aki ‘a e papa sitimi; ko e kiupite hono lōloa, pea ko e kiupite hono māukupu: na‘e tapafā; pea ko e kiupite ‘e ua hono mā‘olunga; pea ko hono ngaahi nifo na‘e sino taha pē mo ia."
    },
    {
      "verse": 26,
      "text": "Pea na‘a ne ‘aofi ‘aki ia ‘a e koula haohaoa, ‘a hono funga mo hono ngaahi tafa‘aki, pea mo hono ngaahi nifo; pea na‘a ne ngaohi ki ai ha teuteu koula takatakai."
    },
    {
      "verse": 27,
      "text": "Pea na‘a ne ngaohi ki ai ha kavei koula ‘e ua, ‘i he lalo teuteu, ‘i he ongo kiato na‘e tu‘u ‘i he ongo tafa‘aki, mo‘o ‘ainga kaufata ke kauala ‘aki."
    },
    {
      "verse": 28,
      "text": "Pea na‘a ne ngaohi ‘a e kaufata ‘aki ‘a e ‘akau sitimi, ‘o ne kofu ‘aki ‘a e koula."
    },
    {
      "verse": 29,
      "text": "Pea na‘a ne ngaohi ‘a e Lolo tapu ke fai‘aki ‘a e pani, pea mo e ‘inisēnisi namu kakala mo ma‘a: ko e ngāue ‘a e tangata faiva kakala."
    }
  ],
  "timestamp": "2025-08-08T15:53:57.784314"
}