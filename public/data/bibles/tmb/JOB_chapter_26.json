{
  "book": "JOB",
  "book_name": "Job",
  "chapter": 26,
  "version_id": 1307,
  "url": "https://www.bible.com/bible/1307/JOB.26",
  "verses": [
    {
      "verse": 1,
      "text": "PEA tali ‘a Siope, ‘o ne pehē,"
    },
    {
      "verse": 2,
      "text": "Mālō ho‘o tokoni ki he masiva ivi! Ho‘o poupou ki he nima ta‘ehano ngū!"
    },
    {
      "verse": 3,
      "text": "Mālō ho‘o fale‘i ‘a e masiva poto, Mo ho‘o fukefuke ‘a e poto mo‘onia!"
    },
    {
      "verse": 4,
      "text": "Ko ho‘o fai ‘a e fu‘u malanga na kia hai? Pea ko e mānava ‘a hai ne ‘alu atu ‘ia koe?"
    },
    {
      "verse": 5,
      "text": "Ko e kau ‘ata na ‘oku tete ‘I he lalo ‘ōseni mo e nofo ai."
    },
    {
      "verse": 6,
      "text": "‘Oku utua telefua ‘a Hētesi ki He‘ene ‘Afio, Pea ‘oku ‘ikai hano puipui ki ‘Apatoni."
    },
    {
      "verse": 7,
      "text": "‘Oku ne folahi ‘a e Tokelau ki he funga Vavā, ‘Oku ne tautau ‘a māmani ki he ‘ikai."
    },
    {
      "verse": 8,
      "text": "‘Oku ne lokuloku ‘a e vai ‘i he‘ene ngaahi loa na; Pea ‘oku ‘ikai mahae ‘a e ngaahi ‘ao ‘i hono mamafa."
    },
    {
      "verse": 9,
      "text": "‘Oku ne puipui ‘a e mata ‘o hono taloni, ‘Ene fofola ai ‘ene ‘ao na."
    },
    {
      "verse": 10,
      "text": "‘Oku ne tohi ha seakale ki he funga vai, ‘O a‘u ki he ngata‘anga ‘o e maama mo e po‘uli."
    },
    {
      "verse": 11,
      "text": "‘Oku tete ‘a e ngaahi pou ‘o langi, ‘O nau tumu ‘i he valoki ‘a ‘Ene ‘Afio."
    },
    {
      "verse": 12,
      "text": "‘Oku ne ue‘i ‘a e tahi ‘aki hono māfimafi, ‘Oku ne laiki ‘a Lēhapi ‘aki ‘ene poto."
    },
    {
      "verse": 13,
      "text": "Ko e fai‘aki ‘ene mānava ‘oku ma‘a ai ‘a e langi: Pea ‘oku veloi ‘e hono nima ‘a e Talākoni fakalava."
    },
    {
      "verse": 14,
      "text": "Vakai, ko e ngaahi me‘a ko ia ko e hikuhiku pē ‘o hono ngaahi ‘alunga Pea hono ko e ngananganaiki pē ‘o ha me‘a ‘oku tau fanongoa! Ka ko e fatulisi ‘o hono fu‘u ivi ko hai te ne lave‘i?"
    }
  ],
  "timestamp": "2025-08-08T15:55:17.743699"
}