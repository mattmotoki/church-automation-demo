{
  "book": "NUM",
  "book_name": "Numbers",
  "chapter": 10,
  "version_id": 1307,
  "url": "https://www.bible.com/bible/1307/NUM.10",
  "verses": [
    {
      "verse": 1,
      "text": "PEA folofola ‘a Sihova kia Mōsese, ‘o pehē,"
    },
    {
      "verse": 2,
      "text": "Ngaohi ma‘au ha ongo talupite siliva: pea ko hona ngaohi ‘e tuki pē: pea te ke ngāue‘aki ‘i he ui ‘o e fakataha, mo e hiki ‘o e ‘apitanga."
    },
    {
      "verse": 3,
      "text": "Pea kapau ‘e ifi ua, pea ‘e kātoa mai kiate koe ‘a e fakataha ki he mata Tēniti Fe‘iloaki‘anga."
    },
    {
      "verse": 4,
      "text": "Ka ‘o kapau ‘e ifi taha pē, pea ‘e toki fakataha kiate koe ‘a e hou‘eiki pule ‘o e ngaahi toko afe ‘o ‘Isileli."
    },
    {
      "verse": 5,
      "text": "Pea kapau te mau ifi faka-lali-pakola, pea ‘e toki hiki atu ‘a e ngaahi ‘apitanga ‘oku tu‘u mei hahake."
    },
    {
      "verse": 6,
      "text": "Pea ka mou ka ifi faka-lali-pakola hono tu‘o ua, pea ‘e mātuku atu ‘a e ngaahi ‘apitanga ‘oku tu‘u mei he tonga: ‘e ifi faka-lali-pakola ki he ngaahi hiki fononga."
    },
    {
      "verse": 7,
      "text": "Ka ‘o kapau ko e ui ‘o e fakataha, te mou ifi pē, kae ‘ikai faka-lali-pakola."
    },
    {
      "verse": 8,
      "text": "Pea ko e hako ‘o ‘Ēlone, ‘a e kau taula‘eiki, ko kinautolu te nau ifi ‘a e ongo talupite: ko e tu‘utu‘uni ta‘engata ia kiate kimoutolu ‘i homou ngaahi to‘utangata."
    },
    {
      "verse": 9,
      "text": "Pea ka ko ho‘omou ‘alu ke fai tau ‘i homou fonua mo e fili ‘oku ne fakamamahi‘i kimoutolu, pea mou ifi faka-lali-pakola ‘aki ‘a e ongo talupite; pea ‘e langa‘i ai ha manatu kiate kimoutolu ‘i he ‘ao ‘o Sihova ko homou ‘Otua, pea ‘e fakahaofi kimoutolu mei homou ngaahi fili."
    },
    {
      "verse": 10,
      "text": "Pea ‘i homou ‘aho fakafiefia, mo homou ngaahi kātoanga, mo homou ngaahi māhina-fo‘ou, te mou ifi ‘aki ‘a e ongo talupite ‘i he funga ‘o ho‘omou ngaahi feilaulau-mōifua, mo ho‘omou ngaahi feilaulau-‘ofa; pea te nau hoko ko e me‘a fakamanatu ma‘amoutolu ‘i he ‘ao ‘o homou ‘Otua. Ko au Sihova ko homou ‘Otua."
    },
    {
      "verse": 11,
      "text": "Pea ‘i hono ua ‘o e ta‘u, mo hono ua ‘o e māhina, mo e ‘aho uofulu ‘o e māhina, ‘iloange na‘e fakahā‘ele ‘a e ‘Ao mei he funga Tāpanekale Fakamo‘oni‘anga."
    },
    {
      "verse": 12,
      "text": "Pea tuku atu ‘a ha‘a ‘Isileli ‘o fakatatau ki he hokohoko ‘o ‘enau hiki, mei he Toafa ‘o Sainai, pea na‘e tōfā ‘a e ‘Ao ‘i he Toafa ‘o Pēlana."
    },
    {
      "verse": 13,
      "text": "Pea nau hiki hokohoko ‘i he angi ‘a Sihova na‘e fakafai ‘ia Mōsese."
    },
    {
      "verse": 14,
      "text": "Pea na‘e hiki mu‘a ‘a e fuka ‘o e ‘apitanga ‘o ha‘a Siuta mo hono ngaahi kongakau: pea ko Na‘asoni ko e foha ‘o ‘Aminatape na‘a ne pule ki he tau ko ia."
    },
    {
      "verse": 15,
      "text": "Pea na‘e pule ki he tau ‘o e matakali ‘o ha‘a ‘Īsaka ‘a Nātaniela ko e foha ‘o Sua."
    },
    {
      "verse": 16,
      "text": "Pea na‘e pule ki he tau ‘o e matakali ‘o ha‘a Sepulone ‘a ‘Eliapi ko e foha ‘o Hēloni."
    },
    {
      "verse": 17,
      "text": "Pea na‘e veteki ‘a e Tāpanekale, pea na‘e tuku fononga atu ‘a ha‘a Kēsoni mo ha‘a Melali, ‘a ia na‘a nau kauala ‘a e Tāpanekale."
    },
    {
      "verse": 18,
      "text": "Pea hiki atu ‘a e fuka ‘o e ‘apitanga ‘o Lūpeni mo hono ngaahi kongakau: pea na‘e pule ki he tau ko ia ‘a ‘Elisiuli ko e foha ‘o Seteulo."
    },
    {
      "verse": 19,
      "text": "Pea na‘e pule ki he tau ‘o e matakali ‘o Simione ‘a Selumiela ko e foha ‘o Siulisatai."
    },
    {
      "verse": 20,
      "text": "Pea na‘e pule ki he tau ‘o e matakali ‘o ha‘a Kata ‘a ‘Eliesafe ko e foha ‘o Teuela."
    },
    {
      "verse": 21,
      "text": "Pea tuku fononga atu ‘a e kau Kōhate ‘oku nau kauala ‘a e Potu Tapu: pea na‘e fokotu‘u ‘e kinautolu ‘a e Tāpanekale ki he‘enau a‘u mai."
    },
    {
      "verse": 22,
      "text": "Pea hiki atu ‘a e fuka ‘o e ‘apitanga ‘o ha‘a ‘Ifalemi mo honau ngaahi kongakau: pea na‘e pule ki he tau ko ē ‘a ‘Elisama ko e foha ‘o ‘Amihuti."
    },
    {
      "verse": 23,
      "text": "Pea na‘e pule ki he tau ‘o e matakali ‘o ha‘a Manase ‘a Kāmelieli ko e foha ‘o Petasiuli."
    },
    {
      "verse": 24,
      "text": "Pea na‘e pule ki he tau ‘o e matakali ‘o ha‘a Penisimani ‘a ‘Apitani ko e foha ‘o Kiteoni."
    },
    {
      "verse": 25,
      "text": "Pea hiki atu ‘a e fuka ‘o e ‘apitanga ‘o ha‘a Tani mo hono ngaahi kongakau, ‘a ia ko e tukutau ‘o e ngaahi ‘apitanga kotoa: pea na‘e pule ki he tau ko ia ‘a ‘Ahiesa ko e foha ‘o ‘Amisatai."
    },
    {
      "verse": 26,
      "text": "Pea na‘e pule ki he tau ‘o e matakali ‘o ha‘a ‘Āseli ‘a Pakiela ko e foha ‘o ‘Okelani."
    },
    {
      "verse": 27,
      "text": "Pea na‘e pule ki he tau ‘o e matakali ‘o ha‘a Nafitalai ‘a ‘Āhila ko e foha ‘o ‘Einani."
    },
    {
      "verse": 28,
      "text": "Ko eni ‘a e ngaahi tuku fononga atu ‘a ha‘a ‘Isileli mo honau ngaahi kongakau: pea nau hiki atu."
    },
    {
      "verse": 29,
      "text": "Pea lea ‘a Mōsese kia Hōpapi ko e foha ‘o Leueli ko e Mitiani, ko e kāinga mali ‘o Mōsese, Ko ‘emau fononga ē ki he potu ‘a ia na‘e folofola ai ‘a Sihova, Te u ‘atu ia mo‘omoutolu. Ha‘u ā ke tau ō, pea te mau fai lelei kiate koe: he kuo folofola lelei ‘a Sihova ma‘a ‘Isileli."
    },
    {
      "verse": 30,
      "text": "Pea tali ki ai ‘e ia, ‘E ‘ikai te u ‘alu; ka te u foki ki hoku fonua, mo hoku kāinga."
    },
    {
      "verse": 31,
      "text": "Pea pehē ‘e ia, ‘Oua mu‘a ‘e li‘aki kimautolu; koe‘uhi ā ‘oku ke ‘ilo ha‘amau ngaahi ‘apitanga ‘i he Toafa, pea mau mata ‘aki koe."
    },
    {
      "verse": 32,
      "text": "Pea ko ‘eni, kapau te tau ō, tala atu ka ai ha lelei ‘e fai ‘e he ‘Eiki ma‘amautolu te mau fai ia kiate koe."
    },
    {
      "verse": 33,
      "text": "Pea nau fononga atu mei he mo‘unga ‘o Sihova ko e vaa‘i hala ‘o e ‘aho ‘e tolu; pea ko e ‘A‘ake ‘o e Kovinānite ‘o Sihova na‘e taki ‘i he fononga ‘o e ‘aho ‘e tolu ke ha‘ao hanau mālōlō‘anga."
    },
    {
      "verse": 34,
      "text": "Pea na‘e ‘afio mei ‘olunga ‘a e ‘Ao ‘o Sihova, ‘aho, ‘i he‘enau hiki atu mei he ‘apitanga."
    },
    {
      "verse": 35,
      "text": "Pea ‘i he tuku atu ‘a e ‘A‘ake, pea lea ‘a Mōsese, Ma‘ama‘a? hake ā ‘e Sihova, kae movetevete ho ngaahi fili; pea feholaki mei ho fofonga ‘a kinautolu ‘oku fehi‘a kiate koe."
    },
    {
      "verse": 36,
      "text": "Pea ‘i he‘ene tōfā hifo na‘a ne pehē, Foki mai ā, ‘e Sihova, ki he ngaahi afe‘i mano ‘o ‘Isileli."
    }
  ],
  "timestamp": "2025-08-08T15:54:06.672130"
}