{
  "book": "1KI",
  "book_name": "1 Kings",
  "chapter": 15,
  "version_id": 1307,
  "url": "https://www.bible.com/bible/1307/1KI.15",
  "verses": [
    {
      "verse": 1,
      "text": "PEA ‘i hono hongofulu mā valu ta‘u ‘o Kingi Selopoame foha ‘o Nīpati na‘e kamata pule ‘a ‘Āpaiami ki Siuta."
    },
    {
      "verse": 2,
      "text": "Na‘e tolu ta‘u ‘ene hau ‘i Selusalema; pea ko e hingoa ‘o ‘ene fa‘ē ko Mā‘aka ko e ‘ōfefine ‘o ‘Apisalome."
    },
    {
      "verse": 3,
      "text": "Pea fou ia ‘i he ngaahi angahala ne tomu‘a fai ‘e he‘ene tamai, pea na‘e ‘ikai haohaoa hono loto ‘i he fakafeangai kia Sihova ko hono ‘Otua, hangē ko e loto ‘o ‘ene kui ko Tēvita."
    },
    {
      "verse": 4,
      "text": "Ka koe‘uhi telia ‘a Tēvita, ko ia na‘e tuku ai ‘e Sihova ko hono ‘Otua ha‘ane maama ‘i Selusalema, he fokotu‘u hono hako ki mui mo fokotu‘u ma‘u ‘a Selusalema:"
    },
    {
      "verse": 5,
      "text": "koe‘uhi na‘e fai ‘e Tēvita ‘a e me‘a na‘e hā totonu kia Sihova, ‘o ‘ikai te ne afe ki he ngaahi me‘a kuo ne tu‘utu‘uni kiate ia lolotonga ‘ene mo‘ui, ngata pē ‘i he me‘a ‘a e Heti ko ‘Ūlaia."
    },
    {
      "verse": 6,
      "text": "Pea na‘e tau ma‘u pē ‘a e vaha‘a ‘o Lehopoame mo Selopoame lolotonga ‘ene mo‘ui ‘a‘ana."
    },
    {
      "verse": 7,
      "text": "Pea ko hono toe ‘o e ngāue ‘a ‘Āpaiami, mo e ngaahi me‘a na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta? Pea na‘e tau ‘a e vaha‘a ‘o ‘Āpaiami mo Selopoame."
    },
    {
      "verse": 8,
      "text": "Pea toka ‘a ‘Āpaiami mo ‘ene ngaahi kui, pea na‘a nau telio ia ‘i Kolo-‘o-Tēvita, pea na‘e fetongi ia ‘i he pule ‘e hono foha ko ‘Asa."
    },
    {
      "verse": 9,
      "text": "Pea ‘i hono uofulu ta‘u ‘o Selopoame ko e Tu‘i ‘Isileli na‘e kamata pule ‘a ‘Asa ki Siuta."
    },
    {
      "verse": 10,
      "text": "Pea na‘e fāngofulu mā taha ta‘u ‘ene hau ‘i Selusalema; pea ko e hingoa ‘o ‘ene fa‘ē ko Mā‘aka ko e ‘ōfefine ‘o ‘Apisalome."
    },
    {
      "verse": 11,
      "text": "Pea fai ‘e ‘Asa ‘a e me‘a na‘e hā totonu ki he finangalo ‘o Sihova, ‘o hangē ko ‘ene kui ko Tēvita."
    },
    {
      "verse": 12,
      "text": "Pea ne ‘ave ‘a e kau fakasōtoma mei he fonua, ‘o ne hiki mo e ngaahi ‘aitoli ne ngaohi ‘e he‘ene ngaahi kui."
    },
    {
      "verse": 13,
      "text": "‘Io, na‘a ne hifo foki ‘ene fa‘ē ko Mā‘aka mei he‘ene ma‘itaki koe‘uhi kuo ne ngaohi ha ‘īmisi fakalielia ma‘ane ‘āsela: pea tā ‘e ‘Asa ‘ene ‘īmisi, ‘o ne tutu ‘i he vai ko Kitiloni."
    },
    {
      "verse": 14,
      "text": "Ka na‘e ‘ikai mole ‘a e ngaahi sia; ka neongo ia ka na‘e haohaoa ‘a e loto ‘o ‘Asa he‘ene fakafeangai kia Sihova lolotonga ‘ene mo‘ui."
    },
    {
      "verse": 15,
      "text": "Pea ne fakahū ki he fale ‘o Sihova ‘a e ngaahi me‘a ne fakatāpui ‘e he‘ene tamai mo e ngaahi me‘a kuo ne fakatāpui ‘e ia, ‘a e siliva mo e koula mo e nāunau."
    },
    {
      "verse": 16,
      "text": "Pea na‘e tau ‘a e vaha‘a ‘o ‘Asa mo Pā‘asa ko e Tu‘i ‘Isileli lolotonga ‘ena mo‘ui."
    },
    {
      "verse": 17,
      "text": "Pea ‘alu hake ‘a Pā‘asa ko e Tu‘i ‘Isileli ke tau‘i ‘a Siuta, pea ne ngaohi ‘a Lama ke ta‘ofi ‘a e fehūfaki ‘a e kakai kia ‘Asa ko e Tu‘i Siuta."
    },
    {
      "verse": 18,
      "text": "Pea to‘o ‘e ‘Asa hono kotoa ‘o e siliva mo e koula na‘e toe ‘i he fale koloa ‘o e fale ‘o Sihova, mo e ngaahi fale koloa ‘o e fale ‘o e tu‘i, ‘o ne tuku ia ki he nima ‘o ‘ene kau tamaio‘eiki: pea fekau kinautolu ‘e Kingi ‘Asa kia Peni-hetati, foha ‘o Tapilimoni, foha ‘o Hesioni, ko e Tu‘i Sīlia na‘e nofo ‘i Tāmasikusi, ke fakahā,"
    },
    {
      "verse": 19,
      "text": "‘oku ai ha talite ‘i hota vaha‘a mo e vaha‘a ‘o ‘eta tamai: vakai kuo u tuku atu ha me‘a‘ofa ko e siliva mo e koula; ha‘u ā, maumau‘i ho‘omo talite mo Pā‘asa ko e Tu‘i ‘Isileli, ka ne hiki meiate au."
    },
    {
      "verse": 20,
      "text": "Pea tokanga ‘a Peni-hētati kia Kingi ‘Asa, ‘o ne fekau atu ‘a e hou‘eiki ‘o ‘ene tau ke tau‘i ‘a e ngaahi kolo ‘o ‘Isileli, ‘o ne taa‘i ‘a ‘Ioni, mo Tani, mo ‘Ēpelipetema‘aka, mo Kineloti kātoa, fakataha mo e fonua kotoa ‘o Nafitalai."
    },
    {
      "verse": 21,
      "text": "Pea ‘i he ‘iloange na‘e fanongo ‘e Pā‘asa ki ai, pea ne tuku ‘ene ngaohi ‘a Lama, ‘o ne nofo ki Tīlisa."
    },
    {
      "verse": 22,
      "text": "Pea fai ha fanongonongo ‘e Kingi ‘Asa ki Siuta kātoa: na‘e ‘ikai ha taha ‘e ‘atā: pea nau fetuku ‘a e ngaahi maka ‘o Lama, mo e ‘akau na‘e fai ‘aki hono langa ‘e Pā‘asa; pea ngaohi ‘aki ia ‘e Kingi ‘Asa ‘a Kepa ‘i Penisimani, pea mo Mīsipa."
    },
    {
      "verse": 23,
      "text": "Pea ko hono toe kotoa ‘o e ngāue ‘a ‘Asa, mo hono fu‘u ivi, mo e me‘a kehekehe na‘a ne fai, mo e ngaahi kolo na‘a ne langa, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta? Ka ‘i he‘ene motu‘a na‘a ne mahaki va‘e."
    },
    {
      "verse": 24,
      "text": "Pea toka ‘a ‘Asa mo ‘ene ngaahi kui, pea na‘e telio ia mo ‘ene ngaahi kui ‘i he kolo ‘o ‘ene kui ko Tēvita: pea na‘e fetongi ia ‘i he pule ‘e hono foha ko Sihosafate."
    },
    {
      "verse": 25,
      "text": "Pea ko Nātapi foha ‘o Selopoame na‘e hoko ‘o Tu‘i ‘Isileli ‘i he ua ta‘u ‘o ‘Asa ko e Tu‘i Siuta, pea ne pule ki ‘Isileli ‘o ua ta‘u."
    },
    {
      "verse": 26,
      "text": "Pea ne fai ‘a e me‘a na‘e tau kovi ki he finangalo ‘o Sihova, ‘o ne fou ‘i he ‘alunga ‘o ‘ene tamai, ‘io, he‘ene angahala ‘a ia na‘a ne fakaangahala ‘aki ‘a ‘Isileli."
    },
    {
      "verse": 27,
      "text": "Pea puleaki‘i ia ‘e Pā‘asa foha ‘o ‘Āhaia, na‘e kau ki he fale ‘o ‘Īsaka: pea na‘e taa‘i ia ‘e Pā‘asa ‘i Kipetoni ‘a ia na‘e ‘o e kau Filisitia: he na‘e fai hono ‘ākolo‘i ‘e Nātapi mo ‘Isileli kātoa."
    },
    {
      "verse": 28,
      "text": "‘Io, na‘e tāmate‘i ia ‘e Pā‘asa ‘i he tolu ta‘u ‘o ‘Asa ko e Tu‘i Siuta, ‘o ne fetongi ia ‘i he tu‘i."
    },
    {
      "verse": 29,
      "text": "Pea ‘i he ma‘u leva hono hau, pea ne taa‘i ‘a e fale kotoa ‘o Selopoame; na‘e ‘ikai te ne fakatoe kia Selopoame ha taha ‘oku kei mānava, ka ne faka‘osi pē; ‘o hangē ko e folofola ‘a e ‘Eiki, ‘a ia na‘a ne fakafai ‘i he‘ene sevāniti ko ‘Āhaia ko e tangata Sailo;"
    },
    {
      "verse": 30,
      "text": "koe‘uhi ko e ngaahi angahala ‘a Selopoame na‘a ne fai ‘e ia mo ne fakaangahala ‘aki ‘a ‘Isileli foki: ‘a e pau‘u na‘a ne faka‘ita ‘aki ‘a Sihova ko e ‘Otua ‘o ‘Isileli."
    },
    {
      "verse": 31,
      "text": "Pea ko hono toe ‘o e ngāue ‘a Nātapi, mo e ngaahi me‘a na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli?"
    },
    {
      "verse": 32,
      "text": "Pea na‘e tau ‘a e vaha‘a ‘o ‘Asa mo Pā‘asa ko e Tu‘i ‘Isileli lolotonga ‘ena mo‘ui."
    },
    {
      "verse": 33,
      "text": "‘I he tolu ta‘u ‘o ‘Asa ko e Tu‘i Siuta na‘e hoko ‘a Pā‘asa foha ‘o ‘Āhaia ko e Tu‘i ‘o ‘Isileli kātoa, pea ne hau ‘i Tīlisa ‘o ta‘u uofulu mā ua."
    },
    {
      "verse": 34,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o ne fou ‘i he ‘alunga ‘o Selopoame, ‘io, ‘i he‘ene angahala ‘a ia na‘a ne fakaangahala ‘aki ‘a ‘Isileli."
    }
  ],
  "timestamp": "2025-08-08T15:54:43.800826"
}