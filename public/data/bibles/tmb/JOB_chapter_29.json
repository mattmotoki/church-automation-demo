{
  "book": "JOB",
  "book_name": "Job",
  "chapter": 29,
  "version_id": 1307,
  "url": "https://www.bible.com/bible/1307/JOB.29",
  "verses": [
    {
      "verse": 1,
      "text": "PEA fai atu ‘e Siope, ‘O ne ofa‘aki ‘ene ta‘anga, ‘o ne pehē:"
    },
    {
      "verse": 2,
      "text": "Taumaiā ke u hangē ko e ngaahi māhina mu‘a, ‘A e ngaahi ‘aho ne tauhi ai au ‘e ‘Elohā!"
    },
    {
      "verse": 3,
      "text": "He taimi na‘e ulo ‘ene maama ‘i hoku funga ‘ulu, ‘I he‘ene fakamaama na‘a ku laka ‘i he po‘uli!"
    },
    {
      "verse": 4,
      "text": "Ke u hangē ko e taimi na‘a ku utu hoku ta‘u, He taimi na‘e toka ki hoku tēniti ‘a e tāpuaki fufū ‘a ‘Elohā!"
    },
    {
      "verse": 5,
      "text": "‘a e taimi na‘e kei kau mo au ‘a Sātai; Na‘e kei kāpui au ‘e he‘eku fānau!"
    },
    {
      "verse": 6,
      "text": "‘a e taimi na‘e lōmaki hu‘akau fatu ‘a hoku ngaahi laka‘anga, Pea fakapuna ‘e he makatu‘u he‘eku ofi ki ai ‘ani tafenga lolo!"
    },
    {
      "verse": 7,
      "text": "Ka u ka ‘alu ki he matanikolo, ‘ohake ki kolo, Ka u ka teu‘i hoku nofo‘anga ‘i mala‘e;"
    },
    {
      "verse": 8,
      "text": "Ka sio kiate au ha kau talavou, na‘a nau toi, Pea mālanga hake ‘a mātu‘a, ‘o tu‘u ai pē;"
    },
    {
      "verse": 9,
      "text": "Na‘e fakama‘uma‘u ‘a e lea ‘a hou‘eiki, ‘O nau kū ngutu pē."
    },
    {
      "verse": 10,
      "text": "Na‘e toi ‘a e le‘o ‘o ha‘a fotu, Pea piki honau ‘elelo ki honau ‘ao‘ingutu."
    },
    {
      "verse": 11,
      "text": "Seuke, ka fanongo ‘e ha telinga ko au, na‘a ne talamonū; Pea ka sio mai ha mata, na‘e fai ha fakamo‘oni ma‘aku:"
    },
    {
      "verse": 12,
      "text": "He na‘a ku hamusi ‘a e tu‘utāmaki na‘e tautapa, Ko e tamai mate foki, mo ia ‘oku ‘ikai hano pāletu‘a."
    },
    {
      "verse": 13,
      "text": "Na‘e tō kiate au ‘a e tāpuaki ‘a e mei tu‘utāmaki, Pea ko e loto ‘o si‘i uitou na‘a ku fakahiva fiefia."
    },
    {
      "verse": 14,
      "text": "Ko e totonu na‘a ku tui mōku kofu loto, pea ne kofu ‘aki au, Ko ‘eku fai ki he lao ko e kofu tōtōlofa mo e ao."
    },
    {
      "verse": 15,
      "text": "Ko e mata au ki he kui, Pea ko e va‘e au ki he heke."
    },
    {
      "verse": 16,
      "text": "Ko e tamai kita ki he masiva: Pea u hakule ‘a e tangi ‘a e kakai na‘e ‘ikai te u ‘ilo ki ai."
    },
    {
      "verse": 17,
      "text": "Pea u laiki ‘a e nifo ‘o e pau‘u, ‘O u fa‘ao ‘a e me‘a kuo ne ‘ūtaki."
    },
    {
      "verse": 18,
      "text": "Pea u pehē, Kuo pau te u mate ‘i he fe‘ao mo hoku pununga, Te u fakalahi ta‘u hangē ko e Finiki."
    },
    {
      "verse": 19,
      "text": "‘E ava hoku akaaka ki vai, Pea ‘e hausia hoku ngaahi va‘a he pō kotoa."
    },
    {
      "verse": 20,
      "text": "‘E fe‘ao mo au hoku lāngilangi, ‘o fo‘ou ai pē, Pea ‘e foki ai pē ‘a e ngū ‘o e kaufana ‘oku ou puke."
    },
    {
      "verse": 21,
      "text": "Na‘a nau fanongo kiate au ‘o talitali, Pea nau fakalongo ke ma‘u ‘eku fakakaukau."
    },
    {
      "verse": 22,
      "text": "Hili ‘eku lea na‘e ‘ikai ha toe lea; Pea ko ‘eku lea kiate kinautolu na‘e hangē ha tu‘u tofu."
    },
    {
      "verse": 23,
      "text": "‘Io, na‘a nau tatali kiate au hangē ha tatali ki he ‘uha; Pea nau ‘ai ke mafa‘a honau ngutu, ‘o hangē ko e fai ki he vai mui."
    },
    {
      "verse": 24,
      "text": "Na‘a ku malimali kiate kinautolu ‘i he‘enau ta‘etui; Pea ko e maama ‘o hoku mata na‘e ‘ikai te nau lava ke liliu."
    },
    {
      "verse": 25,
      "text": "Na‘a ku fili honau hala, ‘o u nofo ko e angi; ‘Io, na‘a ku nofo hangē ko ha tu‘i mo ha kongakau; Hangē ko ia ‘oku ‘a‘ana ‘a e fakalelu ‘o e kau tangi."
    }
  ],
  "timestamp": "2025-08-08T15:55:18.222596"
}