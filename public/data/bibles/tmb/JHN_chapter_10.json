{
  "book": "JHN",
  "book_name": "John",
  "chapter": 10,
  "version_id": 1307,
  "url": "https://www.bible.com/bible/1307/JHN.10",
  "verses": [
    {
      "verse": 1,
      "text": "Ko au ē, ko au ē, ‘oku ou tala atu, Ko ia ‘oku ‘ikai hū ‘i he matapā ki he loto‘ā sipi, ka ‘oku ne kaka ‘i ha potu kehe, ko e toko taha ko ia ko e kaiha‘a mo fakamālohi,"
    },
    {
      "verse": 2,
      "text": "ka ko ia ‘oku hū ‘i he matapā ko ha tauhi ia ‘o e fanga sipi."
    },
    {
      "verse": 3,
      "text": "‘Oku to‘o ‘e he le‘o matapā ki ha toko taha pehē; pea ‘oku tokanga ‘e he fanga sipi ki hono le‘o; pea ‘oku ne ui ‘ene fanga sipi ‘a‘ana ‘i honau hingoa takitaha, ‘o ne taki kinautolu ki tua‘ā,"
    },
    {
      "verse": 4,
      "text": "pea ka ‘osi ‘ene tuku kitua‘ā ‘ene me‘a ‘a‘ana kotoa pē, ‘oku ne ‘alu mu‘omu‘a ia ‘iate kinautolu, pea ‘oku muimui ‘a e fanga sipi kiate ia, koe‘uhi ‘oku nau ‘ilo hono le‘o."
    },
    {
      "verse": 5,
      "text": "Ka ‘e ‘ikai ‘aupito te nau muimui ki ha kehe, ka te nau hola meiate ia; koe‘uhi ‘oku ‘ikai te nau ‘ilo ‘a e le‘o ‘o e kehe."
    },
    {
      "verse": 6,
      "text": "Ko e fakatātā ko eni na‘e fai ‘e Sīsū kiate kinautolu: ka na‘e ‘ikai ‘ilo ‘e he fa‘ahinga ko ia pē ko e hā ‘ene lea ‘oku fai mai."
    },
    {
      "verse": 7,
      "text": "Ko ia na‘e toe folofola ‘a Sīsū, Ko au ē, ko au ē, ‘oku ou tala atu, Ko au ko e matapā ‘o e fanga sipi."
    },
    {
      "verse": 8,
      "text": "Ko kinautolu kotoa pē na‘e ha‘u mu‘omu‘a ‘iate au, ko e kau kaiha‘a kinautolu mo fakamālohi: ka na‘e ‘ikai tokanga kiate kinautolu ‘e he fanga sipi."
    },
    {
      "verse": 9,
      "text": "Ko au pē ko e matapā: ka kuo hū ha taha ‘iate au ‘e fakamo‘ui ia, pea te ne hū atu, pea te ne hū mai, ‘o ma‘u me‘akai."
    },
    {
      "verse": 10,
      "text": "Tala‘ehai ‘oku ha‘u ‘a e kaiha‘a ki ha me‘a, ka ke kaiha‘a pē, mo tāmate‘i, mo maumau: ko au kuo u ha‘u koe‘uhi ke nau ma‘u mo‘ui, pea ke nau ma‘u ‘o lahi ‘aupito."
    },
    {
      "verse": 11,
      "text": "Ko au ko e Tauhi Lelei, Ko e anga ‘o e tauhi lelei ke ‘atu ‘ene mo‘ui koe‘uhi ko e fanga sipi."
    },
    {
      "verse": 12,
      "text": "Ka ko ia ‘oku ngāue totongi pē, pea ‘oku ‘ikai ko ha tauhi sipi, ko e toko taha ‘oku ‘ikai ‘a‘ana totonu ‘a e fanga sipi, ka sio ia ko e ulofi ‘ena ‘oku ha‘u, pea ne li‘aki ‘a e fanga sipi, ‘o ne hola: pea ‘oku pō kinautolu ‘e he ulofi, ‘o fakamovetevete:"
    },
    {
      "verse": 13,
      "text": "koe‘uhiā ko e toko taha ia ‘oku ngāue ki he totongi, pea ‘oku ‘ikai mamafa kiate ia ‘a e fanga sipi."
    },
    {
      "verse": 14,
      "text": "Ko au ko e Tauhi Lelei: pea ‘oku te ‘ilo ‘a e ngaahi me‘a ‘a‘ata, pea ‘oku ‘ilo kita ‘e he ngaahi me‘a ‘a‘ata,"
    },
    {
      "verse": 15,
      "text": "‘o hangē ‘oku ‘ilo au ‘e he Tamai, pea mo ‘eku ‘ilo ‘a e Tamai ‘e au. Pea ‘oku ou ‘atu ‘eku mo‘ui koe‘uhi ko e fanga sipi."
    },
    {
      "verse": 16,
      "text": "Pea ‘oku ai mo ‘eku fanga sipi kehe, ‘a ia ‘oku ‘ikai kau ki he loto‘ā ko eni: kuo pau ke u taki ‘a e fa‘ahinga ko ia foki: pea te nau tokanga ki hoku le‘o; pea te nau hoko ko e tākanga pē taha, pea taha pē ‘a e tauhi."
    },
    {
      "verse": 17,
      "text": "Ko hono ‘uhinga ia ‘o e ‘ofa‘i au ‘e he Tamai, koe‘uhi ‘oku ou ‘atu ‘eku mo‘ui kau toe to‘o ia."
    },
    {
      "verse": 18,
      "text": "Tala‘ehai ko e fa‘ao ia ‘e ha taha meiate au, ka ko ‘eku ‘atu ia ‘e au. ‘Oku ou fa‘iteliha ki hano ‘atu; pea ‘oku ou fa‘iteliha ki hano toe to‘o. Ko ia ia ‘a e tu‘utu‘uni ne u ma‘u mei he‘eku Tamai."
    },
    {
      "verse": 19,
      "text": "Pea toe hoko ha mavahevahe ‘i ha‘a Siu ‘i he ngaahi lea ko ia."
    },
    {
      "verse": 20,
      "text": "Pea na‘e pehē ‘e honau tokolahi, ‘Oku ‘iate ia ha tēvolo, pea ‘oku ne faha: ko e hā ‘oku mou tokanga ai kiate ia?"
    },
    {
      "verse": 21,
      "text": "Ka ka pehē ‘e ha ni‘ihi, Tala‘ehai ‘oku hoa mo ha ‘āvea ha alā lea pehē: ‘o mafai koa ‘e ha tēvolo ke faka‘ā ‘a e mata ‘o e kui?"
    },
    {
      "verse": 22,
      "text": "Pea faifai pea hoko ‘i Selusalema ‘a e kātoanga, ko e fakamanatu ki he huufi fo‘ou ‘o e Temipale."
    },
    {
      "verse": 23,
      "text": "Ko e fa‘ahita‘u momoko ia, pea na‘e hā‘ele ‘a Sīsū ‘i he Temipale ‘i he falehala ‘o Solomone."
    },
    {
      "verse": 24,
      "text": "Ko ia na‘e kapui ia ‘e ha‘a Siu, ‘O nau pehē ki ai, Ko futu mo ho‘o fakamanganga homau loto! kapau ko e Mīsaia koe, pea tala fakapatonu mai."
    },
    {
      "verse": 25,
      "text": "Pea tali ‘e Sīsū kiate kinautolu, Kuo u tala atu, pea ‘oku ‘ikai te mou tui ki ai: ko e ngaahi ngāue ‘oku ou fai ‘i he huafa ‘o ‘eku Tamai, ko ia ia ‘oku fakahaa‘i au:"
    },
    {
      "verse": 26,
      "text": "ka neongo ia, ka ‘oku ‘ikai te mou tui; koe‘uhi ‘oku ‘ikai te mou ‘i he fanga sipi ‘a‘ata."
    },
    {
      "verse": 27,
      "text": "Ko ‘ete fanga sipi ‘a‘ata ‘oku nau tokanga ki hoto le‘o, pea ‘oku ou ‘ilo kinautolu; pea ‘oku nau muimui kiate au, pea ‘oku ou ‘atu kiate kinautolu ‘a e mo‘ui ta‘engata;"
    },
    {
      "verse": 28,
      "text": "pea ‘e ‘ikai ‘aupito te nau ‘auha ‘o lauikuonga, pea ‘e ‘ikai hamusi kinautolu ‘e ha taha mei hoku nima."
    },
    {
      "verse": 29,
      "text": "Ko ‘eku Tamai, ‘a ia na‘a ne foaki kinautolu kiate au, ‘oku lahi ia ‘i he me‘a kotoa pē; pea tala‘ehai ‘e lava ‘e ha taha ke hamusi mei he nima ‘o e Tamai."
    },
    {
      "verse": 30,
      "text": "Ko au mo e Tamai ‘oku ma taha."
    },
    {
      "verse": 31,
      "text": "Pea to‘o maka leva ‘e ha‘a Siu, ‘o hapai ke pe‘ehi kiate ia."
    },
    {
      "verse": 32,
      "text": "Tali leva ‘e Sīsū kiate kinautolu, Kuo lahi ‘a e ngaahi ngāue lelei kuo u faka‘ali‘ali kiate kimoutolu mei he Tamai; ko e fē ia ‘i he ngaahi ngāue ko ia ‘oku mou fai ke tolongi ai au?"
    },
    {
      "verse": 33,
      "text": "Pea tali kiate ia ‘e ha‘a Siu, ‘Oku ‘ikai ko ha ngāue lelei ‘oku mau tolongi ai koe, ka ko e lea fie-‘Otua: ‘osi, ko e tangata koe, ka ‘oku ke lau fola, tokua ko e ‘Otua koe."
    },
    {
      "verse": 34,
      "text": "Pea tali ‘e Sīsū kiate kinautolu, ‘Ikai kuo tohi ‘i ho‘omou Lao, ‘o pehē, Na‘a ku lau ko e ngaahi ‘otua kimoutolu?"
    },
    {
      "verse": 35,
      "text": "Kapau na‘a ne lau ko e ngaahi ‘otua ‘a kinautolu na‘e hoko ki ai ‘a e folofola ‘a e ‘Otua, (pea tala‘ehai ‘e ala tāmate‘i ‘a e potu Tohitapu ko ia)"
    },
    {
      "verse": 36,
      "text": "Pea ko ho‘omou lau koā ki he toko taha na‘e fakanofo ‘e he Tamai, mo fekau ki māmani, ‘o mou pehē, ‘Oku ke lea fie‘otua, koe‘uhiā ko ‘eku pehē, Ko e ‘Alo ‘o e ‘Otua au!"
    },
    {
      "verse": 37,
      "text": "Kapau ‘oku ‘ikai te u feia ‘a e ngaahi ngāue ‘a ‘eku Tamai, pea ‘oua te mou tui kiate au,"
    },
    {
      "verse": 38,
      "text": "Ka ‘o kapau ‘oku ou fai ia; pea neongo ‘oku ‘ikai te mou tui kiate au, tui pē ā ki he ngaahi ngāue: koe‘uhi ke mou vakai ‘o ‘ilo, ‘oku ‘iate au ‘a e Tamai, mo au ‘oku ou ‘i he Tamai."
    },
    {
      "verse": 39,
      "text": "Pea nau toe feinga ke puke ia; ka ka mole atu pē ia mei honau nima."
    },
    {
      "verse": 40,
      "text": "‘O ne toe ‘alu ki Tu‘a-Soatani, ki he potu na‘e fai papitaiso ai ‘a Sione–‘a ia ‘i he kamata‘anga–pea ne nofo ‘i he potu ko ia."
    },
    {
      "verse": 41,
      "text": "Pea na‘e ha‘u ha tokolahi kiate ia, pea ko ‘enau lau na‘e pehē, Ko Sione na‘e ‘ikai te ne momo‘i fai ha mana ‘e taha: ka ko e ngaahi me‘a na‘e fakahā ‘e Sione ki he toko taha ni, tā ‘oku mo‘oni hono kotoa,"
    },
    {
      "verse": 42,
      "text": "pea na‘e tui ha tokolahi kiate ia ‘i he potu ko ia."
    }
  ],
  "timestamp": "2025-08-08T15:57:15.053851"
}