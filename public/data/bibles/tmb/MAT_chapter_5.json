{
  "book": "MAT",
  "book_name": "Matthew",
  "chapter": 5,
  "version_id": 1307,
  "url": "https://www.bible.com/bible/1307/MAT.5",
  "verses": [
    {
      "verse": 1,
      "text": "PEA ‘i he‘ene sio ki he ngaahi fu‘u kakai, na‘a ne ‘alu hake ki he mo‘unga, pea ‘i he‘ene nofo hifo ke malanga na‘e ‘unu‘unu atu kiate ia ‘ene kau ako:"
    },
    {
      "verse": 2,
      "text": "pea ne ‘ofa‘aki ‘ene lea, ‘o ne ako‘i kinautolu, ‘o pehē,"
    },
    {
      "verse": 3,
      "text": "Monū‘ia ā ka ko kinautolu ‘oku ongo‘i masiva honau laumālie; he ‘oku ‘onautolu ‘a e Pule‘anga ‘o Hēvani."
    },
    {
      "verse": 4,
      "text": "Monū‘ia ā ka ko kinautolu ‘oku fakamamahi: he ‘e fakafiemālie ‘a kinautolu."
    },
    {
      "verse": 5,
      "text": "Monū‘ia ā ka ko kinautolu ‘oku fa‘a kātaki: he ‘e tō mo‘onautolu ‘a e fonua."
    },
    {
      "verse": 6,
      "text": "Monū‘ia ā ka ko kinautolu ‘oka fie kai mo fie inu ki he mā‘oni‘oni: he ‘e fakamākona ‘a kinautolu."
    },
    {
      "verse": 7,
      "text": "Monū‘ia ā ka ko kinautolu ‘oku manava‘ofa: he ‘e fai manava‘ofa kiate kinautolu."
    },
    {
      "verse": 8,
      "text": "Monū‘ia ā ka ko kinautolu ‘oku ma‘a honau loto: he te nau mamata ki he ‘Otua."
    },
    {
      "verse": 9,
      "text": "Monū‘ia ā ka ko kinautolu ‘oku fakatupu melino: he ‘e ui ‘a kinautolu ko e ngaahi foha ‘o e ‘Otua."
    },
    {
      "verse": 10,
      "text": "Monū‘ia ā ka ko kinautolu ‘oku fakatanga‘i koe‘uhi ko e failelei: he ‘oku ‘onautolu ‘a e Pule‘anga ‘o Hēvani."
    },
    {
      "verse": 11,
      "text": "Monū‘ia ā ka ko kimoutolu, ‘oka manukia kimoutolu, mo fakatanga‘i, mo lohiekina ‘i he kovi kehekehe, koe‘uhi ko au."
    },
    {
      "verse": 12,
      "text": "Mou fiefia mo hākailangitau: he lahi ho‘omou totongi ‘i Hēvani; he na‘e pehē ‘enau fakatanga‘i ‘a e kau palōfita, ‘a ia na‘e holomu‘a ‘iate kimoutolu."
    },
    {
      "verse": 13,
      "text": "Ko kimoutolu ko e māsima ‘o e fonua: pea ka mole mei he māsima hono kona, ‘e fakamāsima ‘a e māsima ‘e he hā? ‘Oku ‘ikai kei ‘aonga ki ha me‘a, ka ke laku pē kitu‘a ke molo ai ‘a e kakai."
    },
    {
      "verse": 14,
      "text": "Ko kimoutolu ko e maama ‘o māmani: ko e kolo ‘oku tu‘u ‘i ha funga mo‘unga ‘oku ‘ikai te ne lava ke puli."
    },
    {
      "verse": 15,
      "text": "Pea tala‘ehai ‘oku tutu ha maama ‘o ‘ai ki he loto puha fua, ka ki he tu‘unga maama pē, pea ‘oku ulo atu ia ki he kakai kotoa pē ‘oku ‘i he fale."
    },
    {
      "verse": 16,
      "text": "Pehē foki, ke ulo atu ho‘omou maama ke hā ki he kakai, ke nau mamata ki ho‘omou ngaahi ngāue lelei, pea fakamālō‘ia ‘a ho‘omou Tamai ‘oku ‘i Hēvani."
    },
    {
      "verse": 17,
      "text": "‘Oua te mou mahalo kuo u ha‘u ke tāmate‘i ‘a e Lao, pe ko e Tohi Palōfita: na‘e ‘ikai te u ha‘u ke tāmate‘i, ka ke fakakakato."
    },
    {
      "verse": 18,
      "text": "He ko au ē, ‘oku ou tala atu, Lolotonga ‘oku te‘eki mole ‘a e langi mo māmani, ‘e ‘ikai mole mei he Lao ha mata‘itohi ‘e taha, pe ko ha fo‘i kohi, kae‘oua ke fai hono kotoa."
    },
    {
      "verse": 19,
      "text": "Ko ia, ‘ilonga ‘a ia te ne tāmate‘i ha taha ‘i he ngaahi tu‘utu‘uni ni ‘oku kihi‘i si‘i, pea ako pehē ki he kakai, ‘e lau ia ko e kihi‘i si‘i ‘i he Pule‘anga ‘o Hēvani: ka ‘ilonga ‘a ia te ne fai ki ai mo ako‘aki, ‘e lau ia ko e lahi ‘i he Pule‘anga ‘o Hēvani."
    },
    {
      "verse": 20,
      "text": "He ‘oku ou tala atu, Kapau ‘e ‘ikai lahi hake ho‘omou mā‘oni‘oni ‘i he mā‘oni‘oni ‘a e kau sikalaipe mo e kau Fālesi, ‘e ‘ikai, ‘aupito te mou hū ki he Pule‘anga ‘o Hēvani."
    },
    {
      "verse": 21,
      "text": "Kuo mou fanongo ne folofola‘aki ki he mātu‘a ‘i mu‘a, ‘o pehē, ‘oua na‘a ke fakapō; pea ‘ilonga ‘a ia te ne fakapō, ‘e fakamāumatea ia ‘i he fakamā‘anga fakakolo:"
    },
    {
      "verse": 22,
      "text": "ka ‘oku ou tala kiate kimoutolu ‘e au, ‘Ilonga ‘a ia te ne ‘ita ki hono kāinga, ‘e fakamāumatea‘i he fakamāu‘anga fakakolo; pea ka ‘ilonga ‘a ia te ne pehē ki hono kāinga, Siana vale, ‘e fakamāumatea ia ‘i he Sanetalimi; ka ‘ilonga ha taha te ne pehē, Siana angatu‘u, ‘e fakamāumatea pea tutu ‘i he afi ‘o Kihena."
    },
    {
      "verse": 23,
      "text": "Ko ia, ka kuo ke ha‘u mo koe ha feilaulau ki he ‘ōlita, ‘o ke toki manatu‘i ai ‘oku ai ha me‘a ‘oku kovi‘ia ai ho kāinga kiate koe:"
    },
    {
      "verse": 24,
      "text": "tuku pē hena ho‘o feilaulau ‘i he ve‘e ‘ōlita, pea ke mole atu mu‘a ‘o fakalelei ho kāinga, pea ke toki ha‘u ‘o ‘atu ho‘o feilaulau."
    },
    {
      "verse": 25,
      "text": "‘Alu vave ‘o ‘ahi‘ahi fakamolemole ki he tangata faka‘ilo, ‘o toutou kole ‘o a‘u ki ho‘omo fangafanga hū ki he fakamaau; na‘a ‘iloange; ‘e ‘oatu koe ‘e he faka‘ilo ki he fakamaau, pea ‘oatu ‘e he fakamaau ki he ‘ōfisa, pea ‘e lī koe ki he pilīsone."
    },
    {
      "verse": 26,
      "text": "Ko au ē, ‘oku ou tala atu, ‘E ‘ikai te ke ‘alu mei ai kae‘oua ke ‘osi ho‘o totongi ‘o a‘u ki he toenga sēniti."
    },
    {
      "verse": 27,
      "text": "Kuo mou fanongo na‘e folofola‘aki, ‘oua na‘a ke tono fefine:"
    },
    {
      "verse": 28,
      "text": "ka ‘oku ou tala kiate kimoutolu ‘e au, ‘Ilonga ‘a ia te ne fakasio ki ha fefine ke tafunaki ‘ene holi ki ai, kuo ne tono‘i ia ‘i hono loto."
    },
    {
      "verse": 29,
      "text": "Ko ia, neongo ko ho mata to‘omata‘u ‘oku fakahingaki koe, kape‘i ia ‘o li‘aki: he ‘oku lelei mu‘a kiate koe ke mole hao kupu pē ‘e taha, ‘i he lī ho sino kotoa ki Heli."
    },
    {
      "verse": 30,
      "text": "Pea neongo ko ho nima to‘omata‘u ‘oku fakahingaki koe, tu‘usi ia pea li‘aki; he ‘oku lelei mu‘a kiate koe ke mole hao kupu pē ‘e taha, ‘i he a‘u ho sino kotoa ki Heli."
    },
    {
      "verse": 31,
      "text": "Ka na‘e folofola‘aki, ‘Ilonga ha taha te ne li‘aki hono uaifi, ke ne ‘ange ki ai ha tohi vete:"
    },
    {
      "verse": 32,
      "text": "ka ‘oku ou tala kiate kimoutolu ‘e au, Ko ia ‘oku ne li‘aki hono uaifi, kae ‘ikai ‘i ha‘ane faihala mo ha taha, ‘oku ne tuku ia ke tonoa: pea ko e tangata te ne mali mo ia kuo li‘aki ‘oku ne tono fefine."
    },
    {
      "verse": 33,
      "text": "Ko eni foki, kuo mou fanongo na‘e folofola‘aki ki he mātu‘a ‘i mu‘a, ‘oua na‘a ke fuakava loi, ka ke vete ki he ‘Eiki ho‘o ngaahi fuakava:"
    },
    {
      "verse": 34,
      "text": "Ka ‘oku ou tala kiate kimoutolu ‘e au, ‘oua ‘aupito na‘a lea tuki, ‘oua ‘e lea ki he langi, he ko e taloni ia ‘o e ‘Otua:"
    },
    {
      "verse": 35,
      "text": "pe ki he fonua, he ko hono tu‘ungava‘e; pe ki Selusalema, he ko e kolo ia ‘o e Tu‘i Fakaleveleva."
    },
    {
      "verse": 36,
      "text": "‘Oua ‘e lea tuki ki ho ‘ulu, he ‘oku ‘ikai te ke mafai hano liliu ‘o ha tu‘oni lou‘ulu ‘e taha ke hinehina pe ‘uli‘uli."
    },
    {
      "verse": 37,
      "text": "Ka ke peheni ho‘omou lea, ‘Io, ‘Io, ‘Ikai, ‘Ikai: he ka ai hano fakalahi ‘oku mei he Fili ia."
    },
    {
      "verse": 38,
      "text": "Kuo mou fanongo na‘e folofola‘aki, Ke totongi ‘aki ‘a e fo‘i mata ha fo‘i mata, mo e fo‘i nifo ha fo‘i nifo:"
    },
    {
      "verse": 39,
      "text": "ka ‘oku ou tala kiate kimoutolu ‘e au, ‘oua na‘a taliteke‘i ho fili; ka ‘oka sipi‘i ‘e ha taha ho kou‘ahe to‘omata‘u, hanga koe, ‘o fulihi ki ai ho to‘ohema."
    },
    {
      "verse": 40,
      "text": "Pea ka loto ha taha ke mo hopo, pea ke ne ma‘u ho sote; tuku kiate ia mo ho pulupulu."
    },
    {
      "verse": 41,
      "text": "Pea ka fakafatongia koe ‘e ha talafekau ke ke ‘ave ia ‘i ha maile ‘e taha, pea mole mo ia ‘o maile ua."
    },
    {
      "verse": 42,
      "text": "Ka fai ha kole ‘e ha taha kiate koe, tali pē; pea ka loto ha taha ke nō meiate koe, ‘oua na‘a ke fulitu‘a ki ai."
    },
    {
      "verse": 43,
      "text": "Kuo mou fanongo na‘e folofola‘aki, Te ke ‘ofa‘i ho kaungā‘api, kae fehi‘a ki ho fili:"
    },
    {
      "verse": 44,
      "text": "ka ‘oku ou tala kiate kimoutolu ‘e au, Mou ‘ofa‘i homou ngaahi fili, pea hūfia ‘a kinautolu ‘oku nau fakatanga‘i kimoutolu."
    },
    {
      "verse": 45,
      "text": "Koe‘uhi ke mou hokosi ho‘omou Tamai ‘oku ‘i Hēvani: he ‘oku ne fakahopo ‘ene la‘ā ki he kovi mo e lelei, pea ‘oku ne faka‘uha ki he faitotonu mo e faihala."
    },
    {
      "verse": 46,
      "text": "He kapau te mou ‘ofa‘i ‘a kinautolu pē ‘oku ‘ofa mai, ko e me‘a ia ‘e fakakoloa? ‘ikai ‘oku fai pehē mo e kau pōpilikane?"
    },
    {
      "verse": 47,
      "text": "Pea kapau ‘oku mou fetapa ki homou kāinga pē, ko e hā ha me‘a ‘oku mou fai ‘oku hulu atu? ‘Ikai ‘oku fai ‘e he Senitaile foki ‘a e me‘a ko ia?"
    },
    {
      "verse": 48,
      "text": "Ka mou haohaoa pē ‘a kimoutolu; ‘o hangē ‘oku haohaoa ‘a ho‘omou Tamai Fakalangi."
    }
  ],
  "timestamp": "2025-08-08T15:56:59.660429"
}