{
  "book": "2CO",
  "book_name": "2 Corinthians",
  "chapter": 1,
  "version_id": 1307,
  "url": "https://www.bible.com/bible/1307/2CO.1",
  "verses": [
    {
      "verse": 1,
      "text": "TŪ ko kimaua–‘a Paula ko e ‘Aposetolo ‘a Sīsū Kalaisi ‘i he tu‘utu‘uni ‘a e ‘Otua, mo si‘i kāinga ko Tīmote –ko ‘ema tohi ki he siasi ‘a e ‘Otua ‘oku ‘i Kolinitō, mo e kau lotu kotoa pē ‘oku ‘i ‘Akeia kātoa."
    },
    {
      "verse": 2,
      "text": "‘Ofa ke mou ma‘u kelesi mo e fiemālie, mei he ‘Otua, ko ‘etau Tamai mo e ‘Eiki ko Sīsū Kalaisi."
    },
    {
      "verse": 3,
      "text": "Ha taha ā ke fakamālō‘ia pe ko e ‘Otua mo Tamai ‘a hotau ‘Eiki ko Sīsū Kalaisi! ‘a ia ko e Tamai ‘a e fai manava‘ofa, mo e ‘Otua ‘oku ‘a‘ana ‘a e tokoni kotoa pē;"
    },
    {
      "verse": 4,
      "text": "‘a ia ‘oku ne tokoni kimautolu ‘i he‘emau tu‘utāmaki kotoa pē, koe‘uhi ke mau lava ai ke tokoni‘i ‘a kinautolu ‘oku ‘i he tu‘utāmaki kehekehe, ‘aki ‘a e tokoni ‘oku tokoni ‘aki kimautolu ‘e he ‘Otua."
    },
    {
      "verse": 5,
      "text": "He hangē ‘oku mahua mai ‘a e ngaahi mamahi ‘a Kalaisi kiate kimautolu; pehē ko e me‘a ‘ia Kalaisi ‘oku mahua mo homau tokoni‘i."
    },
    {
      "verse": 6,
      "text": "Ka neongo ko ha tu‘utāmaki ‘oku tō mai, ka ko e fai pē koe‘uhi ko homou tokoni‘i, mo homou fakamo‘ui; pea ka ko ha tokoni ‘oku tō mai, ko e fai ai pē koe‘uhi ko homou tokoni‘i–‘a ē ko ‘ene ngāue ‘a ho‘omou ‘ūkuma ‘a e ngaahi mamahi ‘oku mou mo‘ua tatau ai mo kimautolu."
    },
    {
      "verse": 7,
      "text": "Pea ‘oku ‘ikai tālakitu‘a ‘emau ‘amanaki ‘iate kimoutolu; ko ‘emau ‘ilo, hangē ‘oku tau kaungā mamahi, pehē foki ‘oku tau kaungā tokoni‘i."
    },
    {
      "verse": 8,
      "text": "He ‘oku ‘ikai te mau loto ke mou ta‘e‘ilo, kāinga, ki he tu‘utāmaki na‘e hoko kiate kimautolu ‘i ‘Ēsia; he‘emau mātu‘aki mafasia ai, ‘o ‘ikai mei lava ke tali, ko ia na‘e mole ‘aupito ‘emau ‘amanaki ki he mo‘ui."
    },
    {
      "verse": 9,
      "text": "‘Io, na‘a mau ongona kuo tonu ‘a kimautolu ki he mate: koe‘uhi ke ‘oua na‘a mau falala kiate kimautolu, ka ki he ‘Otua ‘a ia ‘oku ne fokotu‘u ‘a e pekia."
    },
    {
      "verse": 10,
      "text": "Pea ko ia ia na‘a ne hamusi kimautolu mei he fu‘u mate‘anga ko ia na‘e pehē fau, pea te ne hamusi: ‘io, ‘oku mau falala kiate ia te ne fai ai pē ‘ene hamusi."
    },
    {
      "verse": 11,
      "text": "Kehe ke mou kau ai foki, ‘o tu‘otu‘a ‘i he fai homau lotua: koe‘uhi ā ke hoko ‘i he hū ‘a e tokolahi ‘a homau ‘ofeina, kae fai ‘e ha tokolahi ‘a e fakafeta‘i koe‘uhi ko kimautolu."
    },
    {
      "verse": 12,
      "text": "He ko ‘emau pōlepole ‘a ‘eni, ko e fakapapau ‘e homau konisēnisi, ko ‘emau fakafeangai ki māmani, kae‘uma‘ā kiate kimoutolu, na‘e ‘i he mā‘oni‘oni faka‘otua, mo e loto hangataha, ‘o ‘ikai tu‘u ‘i he poto fakakakano, ka ‘i he kelesi ‘a e ‘Otua."
    },
    {
      "verse": 13,
      "text": "He tala‘ehai ‘oku mau tohi atu ha me‘a kehe, ka ko ena pē ‘oku mou lau, ‘io mo ongo‘i foki ko e mo‘oni; pea ‘oku te falala te mou ongo‘i kimautolu ‘o a‘u ki he ngata‘anga;"
    },
    {
      "verse": 14,
      "text": "(‘o hangē foki ne fai ‘e homou ni‘ihi) ‘o pehē, ko homou pōlepole‘anga kimautolu, ‘o hangē ko homau pōlepole‘anga kimoutolu ‘i he ‘Aho ‘o hotau ‘Eiki ko Sīsū."
    },
    {
      "verse": 15,
      "text": "Pea ‘i he‘eku falala pehē, na‘a ku loto ke fuofua ‘alu kiate kimoutolu, koe‘uhi ke mou ma‘u tu‘o ua ha kelesi;"
    },
    {
      "verse": 16,
      "text": "ka u fou atu ‘iate kimoutolu ki Masitōnia, ‘o u toe ha‘u mei Masitōnia kiate kimoutolu, kae ‘amoutolu hoku moimoi‘i ki Siutea."
    },
    {
      "verse": 17,
      "text": "Pea ‘i he‘eku loto pehē, na‘a ku va‘inga‘aki koā? pe ko ‘eku ngaahi tu‘utu‘uni ‘oku fokotu‘u fakaemāmani koā, koe‘uhi ke fai ‘a e ‘Io, ‘Io, mo e ‘Ikai ‘Ikai, ‘ō?"
    },
    {
      "verse": 18,
      "text": "Ka ko e ‘Otua ‘oku mo‘oni! ‘oku ‘ikai ko e ‘Io pea ‘Ikai ‘a ‘emau ngaahi akonaki ‘oku fai atu."
    },
    {
      "verse": 19,
      "text": "He ko e ‘Alo ‘o e ‘Otua–‘a Kalaisi Sīsū, ‘a ia na‘e malanga‘aki ‘i homou ha‘oha‘onga ‘e kimautolu, ‘e au mo Silivenusi mo Tīmote, –tala‘ehai ne hoko ia ko e ‘Io pea ‘Ikai; kaekehe kuo ne hoko ko e ‘Io ‘iate ia."
    },
    {
      "verse": 20,
      "text": "He neongo pe ‘oku fiha ‘a e ngaahi tala‘ofa ‘a e ‘Otua, ka ‘oku tu‘u kotoa pē ‘iate ia hono ‘Io; ko ia ‘oku fou ‘iate ia foki hono ‘Ēmeni; ke ai ha ongoongolelei ‘e hoko ki he ‘Otua ‘iate kimautolu."
    },
    {
      "verse": 21,
      "text": "Pea ko eni, ko ia ‘oku ne vilitaki ai pē ‘a kimautolu mo kimoutolu ke tau taha mo ‘ene Pani, pea ne pani foki kitautolu, ko e ‘Otua ia:"
    },
    {
      "verse": 22,
      "text": "‘a ia foki na‘a ne sila‘i kitautolu, pea ne ‘omi, ‘a e me‘a faka‘amanaki, ko e Laumālie ‘i hotau loto."
    }
  ],
  "timestamp": "2025-08-08T15:57:31.619329"
}