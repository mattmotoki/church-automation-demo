{
  "book": "ISA",
  "book_name": "Isaiah",
  "chapter": 47,
  "version_id": 1307,
  "url": "https://www.bible.com/bible/1307/ISA.47",
  "verses": [
    {
      "verse": 1,
      "text": "‘ALU hifo, ‘o nofo ‘i he efu, ta‘ahine Pāpilone, ‘o taau mo e tangata kei tāupo‘ou; Nofo ‘i he kelekele ta‘eha taloni, ‘ōfefine ‘o e kau Kalitia: He ‘e ‘ikai toe ui koe ko e pelepelengesi mo e fakananivi."
    },
    {
      "verse": 2,
      "text": "To‘o ‘a e ongo maka, ‘o momosi mahoa‘a; Tatala ho veili, hu‘i ho fakapatoho; Huke ho kofu ke hā ho tenga, a‘a he ngaahi vaitafe;"
    },
    {
      "verse": 3,
      "text": "Tatala ‘a e potu ‘oku vala‘i, Ke mātu‘aki hā ho mā‘anga. Ko e sauni ‘oku ou fai ‘E ‘ikai te u fakafetaulaki atu hangē ha tangata."
    },
    {
      "verse": 4,
      "text": "Ko hotau Koeli ia, ko hono huafa ko Sihova Sāpaoti, Ko e Tāpuhā ‘o ‘Isileli,"
    },
    {
      "verse": 5,
      "text": "Nofo fakalongo pē, ‘o hū ki he po‘uli, si‘i ‘ōfefine ‘o e kau Kalitia: ‘e ‘ikai toe ui koe ko e ma‘itaki ‘o e ngaahi pule‘anga."
    },
    {
      "verse": 6,
      "text": "Na‘a ku ‘ita ki hoku kakai, na‘a ku va‘inga‘aki hoku tofi‘a, na‘a ku tuku kinautolu ki ho nima: na‘e ‘ikai te ke fai ha ‘ofa kiate kinautolu; na‘a mo e mātu‘a na‘a ke ‘ai mamafa ki ai ho‘o ‘ioke."
    },
    {
      "verse": 7,
      "text": "Pea na‘a ke pehē, Te u nofo ko e ma‘itaki ‘o ta‘engata: ko ia, na‘e ‘ikai te ke ‘ai ki ho loto ‘a e ngaahi me‘a ko ia, na‘e ‘ikai te ke manatu ki he me‘a ‘e iku ki ai."
    },
    {
      "verse": 8,
      "text": "Pea ko eni, fanongo ki he me‘a ni, ‘a koe ‘oku ke nofo ki he ngaahi mālie –si‘ene nofo falala noa, si‘i pehē ‘i hono loto, Ko au pē, pea ‘oku ‘ikai mo ha taha; tala‘ehai te u nofo uitou, pea tala‘ehai te u ‘ilo ‘a e mole ‘a e fānau."
    },
    {
      "verse": 9,
      "text": "‘Ā, ‘e hoko kiate koe ‘a e ongo me‘a ko ia fakatou‘osi ‘i ha fo‘i kemo, ‘i ha ‘aho pē taha, ‘a e mole ‘a e fānau mo e nofo uitou: te na hoko kiate koe (ko e hoko pe hoko!) neongo e lahi ho‘o fai tuki, neongo e hulu fau ho‘o fiemana."
    },
    {
      "verse": 10,
      "text": "He na‘a ke fiemālie ‘i ho‘o faikovi; na‘a ke pehē, ‘Oku ‘ikai sio kiate au ha taha; ko ho‘o poto, mo ‘ilo, ko ia na‘e takihee‘i ai koe: ‘a ē ā na‘a ke pehē ai ‘i ho loto, Ko au ia, pea ‘oku ‘ikai mo ha taha."
    },
    {
      "verse": 11,
      "text": "Pea ‘oku hoko kiate koe ha kovi; ‘oku ‘ikai te ke ‘ilo ki hano fakalanu: pea ‘oku tō kiate koe ha tu‘utāmaki ‘oku ‘ikai te ke lava ha holo ki ai: ‘io, ‘e hoko kiate koe ha faka‘auha fakafokifā, ta‘e te ke ‘ilo ki ai."
    },
    {
      "verse": 12,
      "text": "Taukave pē mu‘a ho‘o ngaahi fiemana, mo ho‘o fu‘u fai tuki, ‘a ia kuo ke fakaongosia ai talu ho‘o talavou; hei‘ilo te ke lava ha me‘a ke ‘aonga, hei‘ilo te ke lava ke fakamana‘i."
    },
    {
      "verse": 13,
      "text": "Kuo ke hela ‘i he lahi ho fale‘i: ke tu‘u mai mu‘a ‘a e fa‘ahinga ko ē, ‘o fakamo‘ui koe–‘a e kau vahevahe langi, ‘a e kau sio fetu‘u, ‘a kinautolu ‘oku faka‘ilo he māhina fo‘ou kotoa pē ha me‘a ni‘ihi ‘e hoko kiate koe."
    },
    {
      "verse": 14,
      "text": "Vakai, kuo nau hoko hangē ko e veve; kuo keina kinautolu ‘e he afi; ‘oku ‘ikai te nau mafakahaofi ‘enau mo‘ui mei he puke ‘a e ulo: tala‘ehai ko e afi malala ke fai ai ha talikula, ko ha maama fākavao."
    },
    {
      "verse": 15,
      "text": "‘Oku pehē ‘a e tō‘onga kiate koe ‘a e fa‘ahinga kuo ke fakaongosia ai: ‘a e kakai kuo fai fakatau mo koe talu ho‘o talavou, ‘oku nau hola takitaha ‘i hono hala, ta‘eha taha ke ‘omi ha fakamo‘ui kiate koe."
    }
  ],
  "timestamp": "2025-08-08T15:56:04.760173"
}