{
  "book": "JOS",
  "book_name": "Joshua",
  "chapter": 4,
  "version_id": 1307,
  "url": "https://www.bible.com/bible/1307/JOS.4",
  "verses": [
    {
      "verse": 1,
      "text": "PEA ‘i he ‘osi‘osingamālie leva ‘a e pule‘anga ‘enau a‘a atu ‘i Soatani, na‘e folofola ‘a Sihova kia Siosiua, ‘o pehē,"
    },
    {
      "verse": 2,
      "text": "Vahe mai mei he kakai ha tu‘unga me‘a ‘e hongofulu mā ua, ko e toko taha mei he matakali takitaha,"
    },
    {
      "verse": 3,
      "text": "pea mou tu‘utu‘uni kiate kinautolu, ‘o pehē, To‘o ma‘amoutolu mei hē ha maka ‘e hongofulu mā ua, mei loto Soatani, ‘a e potu na‘e tu‘u ma‘u ai ‘a e va‘e ‘o e kau taula‘eiki, pea ō atu mo kimoutolu ki he kauvai, ‘o tuku hifo ‘i he potu te mou ‘apitanga ai ‘i he pō ‘anai."
    },
    {
      "verse": 4,
      "text": "Pea ui ange ‘e Siosiua ‘a e kau tangata ‘e hongofulu mā ua ‘a ia kuo ne teuteu ki ai mei ha‘a ‘Isileli, ko e toko taha mei he matakali takitaha:"
    },
    {
      "verse": 5,
      "text": "pea lea ‘a Siosiua kiate kinautolu, Mou laka atu ‘i he ‘ao ‘o e ‘A‘ake ‘o Sihova ko homou ‘Otua ki loto Soatani, pea to‘o hake takitaha ha maka, ‘o hilifaki ki hono uma, ‘o fakatatau ki he lau ‘o e ngaahi matakali ‘o ha‘a ‘Isileli,"
    },
    {
      "verse": 6,
      "text": "koe‘uhi ke hoko ia ko e faka‘ilonga ‘i homou lotolotonga, ‘oka faifai pea ‘eke ‘e ho‘omou fānau ‘amui, ‘o pehē, Ko e hā ‘a e ‘uhinga ‘o e ngaahi maka ni?"
    },
    {
      "verse": 7,
      "text": "Pea te mou toki tali kiate kinautolu, Ko hono ‘uhinga na‘e motuhi ‘a e vai ‘o Soatani ‘i he ‘ao ‘o e ‘A‘ake ‘o e Kovinānite ‘o Sihova: ‘i he‘ene a‘a atu ‘i Soatani na‘e motuhi ‘a e ngaahi vai ‘o Soatani: ko ia ‘e hoko ‘a e ngaahi maka ni ko e me‘a fakamanatu ki ha‘a ‘Isileli ‘o lauikuonga."
    },
    {
      "verse": 8,
      "text": "Pea fai ‘e ha‘a ‘Isileli ‘o hangē ko e tu‘utu‘uni ‘a Siosiua, ‘o nau ‘ohake ha maka ‘e hongofulu mā ua mei loto Soatani, ‘o hangē ko e folofola ‘a Sihova na‘e fai kia Siosiua, ke fe‘unga mo e lau ‘o e ngaahi matakali ‘o ha‘a ‘Isileli; ‘o nau ō atu mo kinautolu ki honau ‘apitanga, ‘o tuku hifo ai."
    },
    {
      "verse": 9,
      "text": "Na‘e fokotu‘u foki ‘e Siosiua ha maka ‘e hongofulu mā ua ‘i loto Soatani, ‘i he potu na‘e tu‘u ai ‘a e va‘e ‘o e kau taula‘eiki na‘e kauala ‘a e ‘A‘ake ‘o e Kovinānite: pea ‘oku nau ‘i he potu ko ia ‘o a‘u ki he ‘aho ni."
    },
    {
      "verse": 10,
      "text": "He ko e kau taula‘eiki na‘e kauala ‘a e ‘A‘ake na‘a nau tu‘u ‘i loto Soatani, kae‘oua ke ‘osi‘osingamālie ‘a e ngaahi me‘a na‘e fekau ‘e Sihova kia Siosiua ke tala ki he kakai, ‘o hangē ko ia kotoa na‘e fekau ‘e Mōsese kia Siosiua; pea na‘e fakavave ‘a e kakai ‘enau a‘a atu."
    },
    {
      "verse": 11,
      "text": "Pea ‘i he faifai pea ‘osi atu ‘a e kakai kotoa, pea na‘e toki ‘alu atu ‘a e ‘A‘ake ‘o Sihova mo e kau taula‘eiki ‘i he ‘ao ‘o e kakai."
    },
    {
      "verse": 12,
      "text": "Pea na‘e a‘a atu ‘a ha‘a Lūpeni mo ha‘a Kata mo e vaeua ‘o e matakali ‘o Manase, ‘o fakakongakau ‘enau ‘alu, ‘i he ‘ao ‘o ha‘a ‘Isileli, ‘o hangē ko e me‘a ‘a Mōsese kiate kinautolu:"
    },
    {
      "verse": 13,
      "text": "ko e toko fā mano nai kuo ‘osi sāuni ki he tau, na‘a nau laka ‘i he ‘ao ‘o Sihova ki he ‘Alapā ‘o Sielikō ke fai ‘a e tau."
    },
    {
      "verse": 14,
      "text": "‘I he ‘aho ko ia na‘e hākeaki‘i ‘a Siosiua ‘e Sihova ‘i he ‘ao ‘o ‘Isileli kātoa, pea na‘a nau ‘apasia kiate ia, ‘o hangē ko ‘enau ‘apasia kia Mōsese ‘i he ‘aho kotoa ‘o ‘ene mo‘ui."
    },
    {
      "verse": 15,
      "text": "Pea folofola ‘a Sihova kia Siosiua, ‘o pehē,"
    },
    {
      "verse": 16,
      "text": "Fekau ki he kau taula‘eiki ‘oku ha‘amo ‘a e ‘A‘ake Fakamo‘oni‘anga, ke nau ‘alu hake mei Soatani."
    },
    {
      "verse": 17,
      "text": "Pea fekau ‘e Siosiua ki he kau taula‘eiki, ‘o pehē, Mou hake mai mei Soatani."
    },
    {
      "verse": 18,
      "text": "Pea ‘i he ‘iloange na‘e ‘alu hake mei loto Soatani ‘a e kau taula‘eiki na‘e kauala ‘a e ‘A‘ake ‘o e Kovinānite ‘o Sihova–kuo ta‘aki ‘a e ‘aofiva‘e ‘a e kau taula‘eiki, ‘o tu‘u ki he kelekele mōmoa–pea na‘e toki foki mai ‘a e vai ‘o Soatani ki hono ‘alunga, ‘o ne lōmaki‘i hono ngaahi ngutuvai kotoa ‘o hangē ko ia ‘i mu‘a."
    },
    {
      "verse": 19,
      "text": "Pea ko e ‘alu hake ‘a e kakai mei Soatani na‘e fai ‘i hono ‘aho hongofulu ‘o e ‘uluaki māhina, pea na‘a nau fokotu‘u tēniti ‘i Kilikali, ‘i he tafa‘aki fonua ‘o Sielikō ki hahake."
    },
    {
      "verse": 20,
      "text": "Pea ko e maka ‘e hongofulu-mā-ua ko ē, ‘a ia kuo nau to‘o mei loto Soatani, na‘e fokotu‘u ‘e Siosiua ‘i Kilikali."
    },
    {
      "verse": 21,
      "text": "Pea ne lea ki ha‘a ‘Isileli, ‘o pehē, Ka ‘eke ‘e ho‘omou fānau ‘amui ki he‘enau ngaahi tamai, ‘o pehē, Ko e hā ‘a e ngaahi maka ni?"
    },
    {
      "verse": 22,
      "text": "Pea te mou fakahinohino ho‘omou fānau, ‘o pehē, Na‘e a‘a mātu‘u pē ‘a ‘Isileli ‘i he Soatani ko ē."
    },
    {
      "verse": 23,
      "text": "He na‘e fakamātu‘u ‘e Sihova ko homou ‘Otua ‘a e vai ‘o Soatani ‘i homou ‘ao, kae‘oua ke ‘osi ho‘omou laka mai, ‘o hangē ko ia na‘e fai ‘e Sihova ko homou ‘Otua ki he Tahi Kulokula, ‘a ia na‘a ne fakamātu‘u ‘i homau ‘ao, kae‘oua ke ‘osi ‘emau a‘a atu."
    },
    {
      "verse": 24,
      "text": "Koe‘uhiā ke ‘ilo ‘e he ngaahi kakai fua pē ‘o māmani, ko e nima ‘o Sihova ko e nima mālohi ia; ka mou ‘apasia ki homou ‘Otua, ‘o lauikuonga."
    }
  ],
  "timestamp": "2025-08-08T15:54:19.065921"
}