{
  "book": "PSA",
  "book_name": "Psalms",
  "chapter": 64,
  "version_id": 1307,
  "url": "https://www.bible.com/bible/1307/PSA.64",
  "verses": [
    {
      "verse": 1,
      "text": "ONGO‘I, ‘Elohimi, hoku le‘o ‘i he‘eku mamahi: Lehilehi‘i ‘eku mo‘ui mei he ngeia ‘o e fili."
    },
    {
      "verse": 2,
      "text": "Fufū au mei he fakataha fakalilolilo ‘a e kau maumau lao; Mei he fononga pau‘u ‘a e kau fai me‘a pango:"
    },
    {
      "verse": 3,
      "text": "‘A ia kuo nau faka‘alo honau ‘elelo hangē ha heletā, Kuo nau faka‘ata ‘enau ngahau ko e lea kona:"
    },
    {
      "verse": 4,
      "text": "Ke fana mei honau toitoi‘anga ki he kakai lelei: ‘Iloange kuo nau fana, ‘o ‘ikai teki."
    },
    {
      "verse": 5,
      "text": "‘Oku nau fepukenima‘aki ke tu‘u kaukaua ‘enau lea kovi; ‘Oku nau fa‘ufa‘ufono ‘a e teu fufū ‘enau hele kamosi; ‘Oku nau pehē, Ko hai tū ‘e sio mai?"
    },
    {
      "verse": 6,
      "text": "‘Oku nau tufi ‘a e ngaahi kovi ke ma‘u ha me‘a; Ko e fakakaukau kuo nau fakakaukau‘i ‘oku nau tātā ke haohaoa: Pea ‘oku taumama‘o honau loto mo e ‘atamai takitaha."
    },
    {
      "verse": 7,
      "text": "Ka kuo fana ha ngahau kiate kinautolu ‘e he ‘Otua; ‘Iloange ne hoko mai honau lavea."
    },
    {
      "verse": 8,
      "text": "Pea kuo ne fakahumu kinautolu: ko honau ‘elelo na‘a nau tu‘utāmaki ai: Kalo ‘ulu kotoa ‘a e kau sio ki ai."
    },
    {
      "verse": 9,
      "text": "Pea kuo manavahē ‘a e kakai kotoa; Pea kuo nau fakamatala ‘a e ngāue ‘a e ‘Otua; Pea kuo nau fakalaulauloto ki he‘ene fai anga."
    },
    {
      "verse": 10,
      "text": "Ko si‘i mā‘oni‘oni te ne fiefia ‘ia Sihova, Pea te ne hūfanga kiate ia; Pea ‘e pōlepole ‘a e kau angatonu kotoa."
    }
  ],
  "timestamp": "2025-08-08T15:55:31.289794"
}