{
  "book": "LUK",
  "book_name": "Luke",
  "chapter": 2,
  "version_id": 1307,
  "url": "https://www.bible.com/bible/1307/LUK.2",
  "verses": [
    {
      "verse": 1,
      "text": "PEA ‘i he kuonga ko ia tokua, na‘e ‘alu atu ha fekau meia Sisa ‘Akosito, ke tohi kakai ‘a māmani kātoa."
    },
    {
      "verse": 2,
      "text": "Pea na‘e fuofua fai ‘a e tohi kakai ko ia, lolotonga na‘e kōvana ‘i Sīlia ‘a Sailinio."
    },
    {
      "verse": 3,
      "text": "Pea na‘e ‘alu ‘a e kakai kotoa pē, takitaha ki hono kolo ‘o‘ona ke tohi ai."
    },
    {
      "verse": 4,
      "text": "Pea fononga hake mo Siosifa foki mei he kolo ko Nāsaleti ‘i Kāleli, ko ‘ene ‘alu ki Siutea, ki he kolo ‘o Tēvita, ‘a ia ‘oku hingoa ko Pētelihema; (he na‘a ne kau ki he hako mo e fa‘ahinga ‘o Tēvita):"
    },
    {
      "verse": 5,
      "text": "ke na tohi ai mo Mele, ko e fefine kuo polo‘i kiate ia, ‘a ia na‘e feitama."
    },
    {
      "verse": 6,
      "text": "Pea lolotonga ‘ena ‘i ai, na‘e kakato hono māhina ke fā‘ele:"
    },
    {
      "verse": 7,
      "text": "pea na‘a ne ‘alo‘i ‘a e tama, ko hono ‘uluaki, ‘o ne fakakofu ‘aki ia ‘a e kofu‘i tamasi‘i valevale, ‘o ne fakatokoto‘i he ‘ai‘angakai ‘o e manu: koe‘uhi na‘e ‘ikai te na hao ‘i he fale talifononga."
    },
    {
      "verse": 8,
      "text": "Pea na‘e ‘i he fonua ko ia ha kau tauhi sipi na‘e mohe vao, ‘o le‘ohi ‘enau fanga sipi ‘i he po‘uli."
    },
    {
      "verse": 9,
      "text": "Pea ‘iloange, na‘e tu‘u mai kiate kinautolu ha ‘āngelo ‘a e ‘Eiki, pea malama mai ‘a e Sikaina ‘o e ‘Eiki ‘o hulu‘ia kinautolu; pea na‘a nau manavahē–ko e manavahē ka ko ha manavahē."
    },
    {
      "verse": 10,
      "text": "Pea pehē ‘e he ‘āngelo kiate kinautolu, ‘oua ‘e manavahē; he ko eni kuo u ha‘u mo au ha talanoa mālie, ko e me‘a fakafiefia ‘aupito, ko e me‘a ma‘a e kakai ‘Isileli kātoa."
    },
    {
      "verse": 11,
      "text": "He na‘e ‘alo‘i kiate kimoutolu ‘anenai ‘i he Kolo ‘o Tēvita ha Fakamo‘ui, ‘a ia KO E ‘EIKI MĪSAIA."
    },
    {
      "verse": 12,
      "text": "Pea ko hono faka‘ilonga ‘eni kiate kimoutolu: te mou ‘ilo ha tamasi‘i valevale, kuo kofu fakatamasi‘i valevale, pea ‘oku ne tokoto ‘i he ‘ai‘angakai ‘o e manu."
    },
    {
      "verse": 13,
      "text": "Pea fakafokifā pē na‘e ‘i he ‘āngelo ha tokolahi ‘o e hōsitē ‘o Langi, ‘oku nau fakamālō ki he ‘Otua, ‘o nau pehē."
    },
    {
      "verse": 14,
      "text": "KO E KOLōLIA KI HE ‘OTUA ‘I LANGI TAUPOTU, PEA KO E MELINO KI MāMANI KI HE KAKAI KUO HōIFUA KI AI."
    },
    {
      "verse": 15,
      "text": "Pea na‘e pehē, ‘i he ‘alu meiate kinautolu ‘a e kau ‘āngelo ki he langi, pea fetālaaki ‘a e kau tauhi sipi, Tau ō mu‘a ‘o hoko ki Pētelihema, ‘o vakaia ‘a e me‘a ni kuo fai, ‘a ia kuo fakahā mai ‘e he ‘Eiki."
    },
    {
      "verse": 16,
      "text": "Pea nau ō fakavave, ‘o ‘ilo ‘a Mele mo Siosifa fakatou‘osi, pea mo e tamasi‘i valevale ‘oku tokoto ‘i he ‘ai‘angakai."
    },
    {
      "verse": 17,
      "text": "Pea ‘i he‘enau mamata ki ai, na‘a nau fai ‘enau fakamatala ki he me‘a na‘e lea‘aki kiate kinautolu, ‘o kau ki he tama ni."
    },
    {
      "verse": 18,
      "text": "Pea ko kinautolu na‘e fanongo ai, na‘a nau ofo kotoa pē ‘i he ngaahi me‘a na‘e lea‘aki ‘e he kau tauhi sipi kiate kinautolu."
    },
    {
      "verse": 19,
      "text": "Ka ka kumuni kotoa pē ‘e Mele ‘a e ngaahi me‘a ni, ‘o ne fefilihaki ki ai ‘i hono loto."
    },
    {
      "verse": 20,
      "text": "Pea foki atu ‘a e kau tauhi sipi, mo nau fakafeta‘i mo fakamālō ki he ‘Otua; koe‘uhi ko e ngaahi me‘a na‘a nau fanongo ki ai, pea mo ia na‘a nau mātā, ‘oku na tuha mo e me‘a na‘e tala mai."
    },
    {
      "verse": 21,
      "text": "Pea ‘i he hokosia hono ‘aho valu ke kamu ia, pea na‘e fakahingoa ia ko Sīsū; ‘a ia ko hono fakahingoa ‘e he ‘āngelo ‘i he te‘eki ke tu‘itu‘ia ia ‘i he manava."
    },
    {
      "verse": 22,
      "text": "Pea ‘i he hokosia ‘a e ‘aho ke fakama‘a kinaua, ‘o fakatatau ki he lao ‘a Mōsese, na‘a na ‘ave ia ki Selusalema ke ‘atu ki he ‘Eiki-"
    },
    {
      "verse": 23,
      "text": "‘o hangē ko ia kuo tohi ‘i he Lao ‘a e ‘Eiki, Ke ‘ilonga ‘a e tama tangata ko ha ‘olopo‘ou, ‘e lau ia ko e tapu ki he ‘Eiki-"
    },
    {
      "verse": 24,
      "text": "pea koe‘uhi foki ke na fai ‘a e feilaulau, ‘o hangē ko ia ‘oku tu‘u ‘i he Lao ‘a e ‘Eiki, Ko e ongo kulukulu, pe ko ha lupe mui ‘e toko ua."
    },
    {
      "verse": 25,
      "text": "Pea tā na‘e nofo ‘i Selusalema ha tangata na‘e hingoa ko Simione; pea ko e tangata tauhi tu‘utu‘uni ia mo lotu mo‘oni, he‘ene nofo ‘amanaki ki he taukapo‘i ‘o ‘Isileli; pea na‘e fa‘a hā‘elea ia ‘e he Laumālie Mā‘oni‘oni."
    },
    {
      "verse": 26,
      "text": "Pea kuo valokia ia ‘e he Laumālie Mā‘oni‘oni, ‘e ‘ikai te ne mamata ki he mate kae‘oua ke ne mamata ki he Mīsaia ‘a e ‘Eiki."
    },
    {
      "verse": 27,
      "text": "Pea kuo ‘alu ia ki he Temipale kuo Laumālie‘ia, mo e ‘oange ‘a e tamasi‘i ko Sīsū ‘e he‘ene mātu‘a ke fai kiate ia ‘o fakatatau ki he anga ‘o e Lao."
    },
    {
      "verse": 28,
      "text": "Pea ma‘u ‘a e tama ‘e ia ‘o hapai, mo ne fakamālō‘ia ‘a e ‘Otua, ‘o ne pehē."
    },
    {
      "verse": 29,
      "text": "‘ēī, tā ko ho‘o tukuange ‘eni ho‘o pōpula Ke ‘alu kuo fiemālie, ‘o hangē ko ho‘o folofola:"
    },
    {
      "verse": 30,
      "text": "He kuo mamata ‘a hoku mata ki ‘ao fakamo‘ui‘anga."
    },
    {
      "verse": 31,
      "text": "‘A ia na‘a ke teuteu ke hā ki ho kakai kotoa pē;"
    },
    {
      "verse": 32,
      "text": "Ko e Maama ke tatala ‘aki ‘a e fakapo‘uli ‘o e Senitaile, Pea ko e Lāngilangi‘anga ‘o ho kakai ‘Isileli,"
    },
    {
      "verse": 33,
      "text": "Pea tutu‘u ‘a ‘ene tamai mo ‘ene fa‘ē, ‘oku na ofo ‘i he ngaahi me‘a na‘e lea‘aki ‘i he tama."
    },
    {
      "verse": 34,
      "text": "Pea na‘e tāpuaki‘i kinaua ‘e Simione, ‘o ne pehē kia Mele ko ‘ene fa‘ē, ‘ē, ko e nafa ‘o e toko taha ni ko e holo-mo-toetu‘u‘anga ‘o ha tokolahi ‘i ‘Isileli, pea ko e faka‘ilonga ka leakovia:"
    },
    {
      "verse": 35,
      "text": "(‘io, na‘a mo koe ‘e ulu ha heletā ‘i ho loto) koe‘uhi kae toki fukefuke ai ‘a e fakakaukau ‘a e loto ‘o e tokolahi."
    },
    {
      "verse": 36,
      "text": "Pea na‘e ‘i ai ha fefine palōfita ko ‘Ana, ko e ‘ōfefine ‘o Fanueli, ‘a ia ko e toko taha ‘i he ha‘a ‘āseli. Pea ko e fefine ‘eni na‘e fuoloa ‘aupito: na‘a ne ma‘u husepāniti ‘i he‘ene finemui, ‘o na nonofo ‘o fitu ta‘u;"
    },
    {
      "verse": 37,
      "text": "pea kuo nofo uitou ia ‘o valungofulu mā fā ta‘u: pea na‘e ‘ikai mahu‘i ia mei he Temipale, ka ne tauhi ki he ‘Otua ‘aki ‘a e ‘aukai mo e lotu ‘i he pō mo e ‘aho."
    },
    {
      "verse": 38,
      "text": "Pea na‘e tu‘u mai mo ia ‘i he taimi pē ko ia, ‘o ne tali fakafeta‘i ki he ‘Otua; pea ne lea ‘i he tama kiate kinautolu kotoa pē ‘i Selusalema na‘e nofo ‘amanaki ki he huhu‘i."
    },
    {
      "verse": 39,
      "text": "Pea kuo ‘osi ‘ena fai kotoa pē, ‘o fakatatau ki he Lao ‘a e ‘Eiki, na‘a nau foki ki Kāleli ki honau kolo ko Nāsaleti."
    },
    {
      "verse": 40,
      "text": "Pea na‘e tupu ‘a e tamasi‘i, ‘o ne faka‘a‘au ke mālohi, he fakafonu ia ‘i he poto; pea na‘e toka kiate ia ‘a e ‘ofa ‘a e ‘Otua."
    },
    {
      "verse": 41,
      "text": "Pea na‘e ‘alu ‘ene mātu‘a ‘i he ta‘u kotoa pē ki Selusalema, ki he kātoanga ‘o e Pāsova."
    },
    {
      "verse": 42,
      "text": "Pea ‘i he hoko hono hongofulu mā ua ta‘u, na‘a nau fononga hake, ‘o hangē ko ‘enau fa‘a fai ‘i he Kātoanga."
    },
    {
      "verse": 43,
      "text": "Pea kuo faka‘osi hono ngaahi ‘aho, ‘o nau kamata foki atu, na‘e nofo pē ‘a e tamasi‘i ko Sīsū ‘i Selusalema; pea ‘ikai ‘ilo ki ai ‘e he‘ene mātu‘a."
    },
    {
      "verse": 44,
      "text": "Pea ‘i he‘ena mahalo ‘oku ne ‘i he kau fononga, na‘a na hanga ō pē, kae‘oua ke ‘osi mai ‘a e vā‘ihala ‘o e ‘aho ko ia: pea na toki kumi ia ki honau kāinga mo honau kau fe‘iloaki."
    },
    {
      "verse": 45,
      "text": "Pea ‘i he ‘ikai te na ‘ilo ia, na‘a na foki ki Selusalema ko e kumi kiate ia."
    },
    {
      "verse": 46,
      "text": "Pea na‘e pehē, ‘i he hili ‘a e ‘aho ‘e tolu, na‘a na ‘ilo ia ki he Temipale, ‘oku ne lotolotoi ‘i he kau akonaki, ‘o ne fakafanongo kiate kinautolu mo fakafehu‘i kiate kinautolu."
    },
    {
      "verse": 47,
      "text": "Pea ko kinautolu kotoa pē na‘e fanongo kiate ia, na‘a nau fakatumutumu ‘i he anga ‘o ‘ene fakakaukau mo ‘ene ngaahi tali."
    },
    {
      "verse": 48,
      "text": "Pea ‘i he‘ena mamata ki ai, na‘e to‘oa hona loto; pea na‘e lea kiate ia ‘e he‘ene fa‘ē, Tama, ko e hā kuo ke fai pehē ai kiate kimaua? He ko eni, ko ho‘o tamai mo au kuo ma kumi koe mo e loto lavea."
    },
    {
      "verse": 49,
      "text": "Pea pehē ‘e ia kiate kinaua, Ko e hā kuo mo kumi ai au? ‘Ikai na‘a mo ‘ilo kuo pau ke u ‘i he ngāue ‘a ‘eku Tamai?"
    },
    {
      "verse": 50,
      "text": "Pea na‘e ‘ikai te na lavea hono ‘uhinga ‘o ‘ene lea ko ia kiate kinaua."
    },
    {
      "verse": 51,
      "text": "Pea ‘alu hifo ia mo kinaua, ‘o hoko ki Nāsaleti; pea na‘a ne ‘i ai ‘o anganofo kiate kinaua pea kumuni ‘e he‘ene fa‘ē ‘a e ngaahi me‘a ni kotoa pē ‘i hono loto."
    },
    {
      "verse": 52,
      "text": "Pea na‘e lalaka atu ‘a Sīsū ‘i he poto, mo e lahi ‘o hono sino, pea mo hono ‘ofeina ‘e he ‘Otua mo e tangata."
    }
  ],
  "timestamp": "2025-08-08T15:57:08.647948"
}