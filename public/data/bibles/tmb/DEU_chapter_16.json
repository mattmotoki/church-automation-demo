{
  "book": "DEU",
  "book_name": "Deuteronomy",
  "chapter": 16,
  "version_id": 1307,
  "url": "https://www.bible.com/bible/1307/DEU.16",
  "verses": [
    {
      "verse": 1,
      "text": "TAUHI ‘a e māhina ko ‘Āpipi, mo fai ‘a e Pāsova kia Sihova ko ho ‘Otua: he ‘i he māhina ko ‘Āpipi na‘e fakahao mai koe ‘e Sihova ko ho ‘Otua mei ‘Isipite, po‘uli."
    },
    {
      "verse": 2,
      "text": "Pea te ke tāmate‘i ‘a e Pāsova kia Sihova ko ho ‘Otua, ha me‘a mei ho‘o monumanu, ‘i he potu ‘e fili ki ai ‘e Sihova ke ‘afio ki ai hono huafa."
    },
    {
      "verse": 3,
      "text": "Tapu ho‘o kiki ‘aki ha me‘a fakalēvani: ko ha fitu‘i ‘aho te ke kiki ‘aki ‘a e mā ta‘elēvani, ko e mā ‘a e mamahi, he na‘e hangē ha hola ho‘o hū mei ‘Isipite; koe‘uhiā ke ke manatua ‘a e ‘aho ‘o ho‘o hū mai mei ‘Isipite ‘i he ‘aho kotoa pē ‘o ho‘o mo‘ui."
    },
    {
      "verse": 4,
      "text": "Pea ‘e ‘ikai ‘ilo ‘iate koe ha momo‘i lēvani ‘i ho ngaahi feitu‘u ‘o ‘aho fitu; pea ‘e ‘ikai ‘ahoia ha kakano ‘o e manu na‘a ke feilaulau ‘aki ‘i he efiafi ‘o e ‘uluaki ‘aho."
    },
    {
      "verse": 5,
      "text": "‘Oku tapu ho‘o tāmate‘i ‘a e Pāsova ‘i ha taha pē ‘o e ngaahi. kolo ‘oku ‘atu ‘e Sihova ko ho ‘Otua:"
    },
    {
      "verse": 6,
      "text": "ngata pē ‘i he potu ‘e fili ‘e Sihova ko ho ‘Otua ke ‘afio ai hono huafa, ko e potu ko ia te ke tāmate‘i ai ‘a e Pāsova, efiafi, ‘i he ‘alu hifo ‘a e la‘ā, ‘i he fa‘ahita‘u na‘a ke ha‘u ai mei ‘Isipite."
    },
    {
      "verse": 7,
      "text": "Pea te ke ngaohi ia ‘o kai ‘i he potu ‘e fili ki ai ‘e Sihova ko ho ‘Otua: pea te ke foki pongipongi, ‘o ‘alu ki ho ngaahi tēniti."
    },
    {
      "verse": 8,
      "text": "Ko e ‘aho ‘e ono te ke kai mā ta‘elēvani, pea ‘i hono ‘aho fitu ‘e fai ‘a e faka‘osi, ko e fakataha kia Sihova ko ho ‘Otua; tapu ha‘o fai ai ha ngāue."
    },
    {
      "verse": 9,
      "text": "Te ke lau hao uike ‘e fitu: te ke kamata ke lau ‘a e uike ‘e fitu mei ho‘o fua ‘ai ‘a e hele ki he ta‘u uite."
    },
    {
      "verse": 10,
      "text": "Pea te ke fai ‘a e Kātoanga Lau-uike kia Sihova ko ho ‘Otua, ‘o fakatatau ki he lahi ‘o e me‘a‘ofa ‘a ho nima, ‘a ia te ke foaki, ‘o taau mo ho tāpuekina ‘e Sihova ko ho ‘Otua:"
    },
    {
      "verse": 11,
      "text": "pea te ke fakafiefia ‘i he ‘ao ‘o Sihova ko ho ‘Otua, ‘e koe, mo ho foha, mo ho ‘ōfefine, mo ho‘o tamaio‘eiki, mo ho‘o kaunanga, mo e Līvai ‘oku ‘i ho kolo, pea mo e muli mo e tamai mate mo e fine uitou ‘oku ‘i ho lotolotonga, ‘i he potu ‘e fili ‘e Sihova ko ho ‘Otua ke ‘afio ai hono huafa."
    },
    {
      "verse": 12,
      "text": "Pea te ke manatu na‘a ke pōpula mo koe ‘i ‘Isipite: pea te ke tokanga mo fai ‘a e ngaahi tu‘utu‘uni ko eni."
    },
    {
      "verse": 13,
      "text": "Te ke fai hao Kātoanga Fale-lou‘akau ‘o ‘aho fitu, hili ho‘o utu ho‘o haha‘anga mo ho‘o tata‘o‘anga uaine:"
    },
    {
      "verse": 14,
      "text": "pea te ke fakafiefia ‘i ho‘o kātoanga na, ‘a koe, mo ho foha, mo ho ‘ōfefine, mo ho‘o tamaio‘eiki, mo ho‘o kaunanga, pea mo e Līvai mo e muli mo e tamai mate mo e uitou ‘oku ‘i ho kolo."
    },
    {
      "verse": 15,
      "text": "Ko e fitu‘i ‘aho te ke fai kātoanga ai kia Sihova ko ho ‘Otua, ‘i he potu te ne fili ki ai: koe‘uhi ‘e tāpuaki‘i koe ‘e Sihova ko ho ‘Otua ‘i ho‘o fua kehekehe, pea mo e ngāue kehekehe ‘a ho nima, pea te ke fiefia pē."
    },
    {
      "verse": 16,
      "text": "Ko e tu‘o tolu mālō ‘i he ta‘u ‘e hā ho‘o kau tangata kotoa pē ‘i he ‘ao ‘o Sihova ko ho ‘Otua ‘i he potu te ne fili ki ai; ‘i he Kātoanga Tapu-lēvani, pea ‘i he Kātoanga Lau-uike, pea ‘i he Kātoanga Fale-lou‘akau: pea ‘e ‘ikai te nau tu‘u mola pē ‘i he ‘ao ‘o Sihova:"
    },
    {
      "verse": 17,
      "text": "‘e takitaha ‘ene me‘a‘ofa ‘i he me‘a ‘oku ne ma‘u, ‘o taau mo e tāpuaki ‘a Sihova ko ho ‘Otua kuo ‘atu kiate koe."
    },
    {
      "verse": 18,
      "text": "Te ke fokotu‘u hao kau fakamaau mo hao kau ‘ōfisa ‘i he ngaahi kolo kotoa pē ‘oku ‘atu ‘e Sihova ko ho ‘Otua, ‘o fakamatakali: pea te nau fakamaau ‘a e kakai ‘aki ‘a e fakamaau totonu."
    },
    {
      "verse": 19,
      "text": "‘E ‘ikai te ke le‘ei ‘a e fakamaau; ‘e ‘ikai te ke filifilimānako: pea ‘e ‘ikai te ke tali ha me‘a‘ofa; he ko e me‘a‘ofa, ‘oku ne fakakui ‘a e mata ‘o e kau poto, mo piko‘i ‘a e me‘a ‘a e totonu."
    },
    {
      "verse": 20,
      "text": "Ko e totonu, ko e totonu te ke muimui ki ai, koe‘uhi ka ke mo‘ui, ‘o tofi‘a ‘aki ‘a e fonua ‘oku foaki kiate koe ‘e Sihova ko ho ‘Otua."
    },
    {
      "verse": 21,
      "text": "‘E ‘ikai te ke tō mo‘ao ‘Āsela ha momo‘i ‘akau ‘i he tafa‘aki ‘o e ‘ōlita ‘o Sihova ko ho ‘Otua, ‘a ia te ke ngaohi ma‘au."
    },
    {
      "verse": 22,
      "text": "Pea ‘e ‘ikai te ke fokotu‘u ha‘o pou tapu; ‘a ia ko e me‘a ‘oku fehi‘a ki ai ‘e Sihova ko ho ‘Otua."
    }
  ],
  "timestamp": "2025-08-08T15:54:14.378267"
}