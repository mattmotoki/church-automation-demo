{
  "book": "JOS",
  "book_name": "Joshua",
  "chapter": 23,
  "version_id": 1307,
  "url": "https://www.bible.com/bible/1307/JOS.23",
  "verses": [
    {
      "verse": 1,
      "text": "PEA kuo mole ha taimi lahi hili ‘a e fakanonga‘i ‘e he ‘Eiki ‘a ‘Isileli ‘i he fai mo honau ngaahi fili takatakai, pea kuo motu‘a ‘a Siosiua mo a‘ua‘u,"
    },
    {
      "verse": 2,
      "text": "na‘e toki ui ange ‘e Siosiua ‘a ‘Isileli kātoa, ‘a honau kau mātu‘a, mo honau hou‘eiki, mo honau kau fakamaau, mo honau kau ‘ōfisa, ‘o ne lea kiate kinautolu, ‘o pehē,"
    },
    {
      "verse": 3,
      "text": "Ko au kuo u motu‘a mo a‘ua‘u: ka ko kimoutolu kuo mou mamata ki he ngaahi me‘a kuo fai ‘e he ‘Eiki ko homou ‘Otua ki he ngaahi pule‘anga ko e koe‘uhi ko kimoutolu; he ko Sihova ko homou ‘Otua, ko ia ia na‘a ne tau ma‘amoutolu."
    },
    {
      "verse": 4,
      "text": "Vakai, kuo u tufa kiate kimoutolu ‘a e ngaahi pule‘anga ko eni ‘oku toe, ke tofi‘a ‘aki ‘e homou ngaahi matakali, ‘o kamata mei Soatani, pea kau ai ‘a e ngaahi pule‘anga kuo u tu‘usi, ‘o a‘u ki he tahi lahi ‘i he tō‘anga la‘ā."
    },
    {
      "verse": 5,
      "text": "Pea ko Sihova ko homou ‘Otua, ko ia ia te ne fakateka atu kinautolu mei homou ‘ao; ‘io, te ne kapusi kinautolu ke ‘oua te mou sio ki ai; pea te mou ma‘u honau fonua, hangē ko e folofola ‘a Sihova ko homou ‘Otua kiate kimoutolu."
    },
    {
      "verse": 6,
      "text": "Ko ia ke mou lototo‘a ‘aupito ke tauhi mo fai ‘a e ngaahi me‘a kuo tohi ‘i he puka ‘o e lao ‘a Mōsese, ‘o ‘oua te mou afe mei ai ki he to‘omata‘u pe ki he to‘ohema;"
    },
    {
      "verse": 7,
      "text": "ke ‘oua te mou felemofafo mo e ngaahi pule‘anga ko eni, ‘a e toetoe ni ‘oku mou feangai; pea ‘oua te mou hua‘aki ‘a e hingoa ‘o honau ngaahi ‘otua, pe fakafuakava ai, pe tauhi kiate kinautolu, pe punou ki ai,"
    },
    {
      "verse": 8,
      "text": "ka mou pīkitai kia Sihova ko homou ‘Otua, ‘o hangē ko ia kuo mou fai ‘o a‘u ki he ‘aho ni."
    },
    {
      "verse": 9,
      "text": "He kuo kapusi ‘e he ‘Eiki mei homou ‘ao ‘a e ngaahi pule‘anga lalahi mo kaukaua; ka ko kimoutolu, kuo te‘eki ha tangata ne mātu‘u ‘i homou ‘ao ‘o a‘u ki he ‘aho ni."
    },
    {
      "verse": 10,
      "text": "Ko hamou toko taha kuo ne tuli ha toko afe: he ko Sihova ko homou ‘Otua, ko ia ‘oku ne tau ma‘amoutolu, ‘o hangē ko ‘ene tala kiate kimoutolu."
    },
    {
      "verse": 11,
      "text": "Ko ia mou tokanga ‘aupito kiate kimoutolu, ke ‘ofa ki he ‘Eiki ko homou ‘Otua."
    },
    {
      "verse": 12,
      "text": "He kapau te mou momo‘i holomui, mo pīkitai ki he toenga ‘o e ngaahi pule‘anga ko eni ‘a e toetoe ni ‘oku mou feangai, ‘o mou fai mali mo kinautolu, ‘o mou ‘alu kiate kinautolu,"
    },
    {
      "verse": 13,
      "text": "pea nau ‘alu kiate kimoutolu: ke mou ‘ilo fakapapau ‘e ‘ikai toe kapusi ‘e Sihova ko homou ‘Otua ‘a e ngaahi pule‘anga ko ia mei homou ‘ao; ka te nau hoko ko e kupenga, mo e tauhele, mo e ngaahi kinisi ki homou vakavaka, mo e ngaahi tolounua ‘i homou mata, kae‘oua ke mou ‘auha mei he kelekele lelei ni, ‘a ia kuo ‘atu kiate kimoutolu ‘e Sihova ko homou ‘Otua."
    },
    {
      "verse": 14,
      "text": "Pea vakai, ko ‘eku ‘alu ē ‘i he hala ‘oku fou ai ‘a māmani kātoa: pea ‘oku ‘ilo ‘e he kotoa ‘o homou loto, mo e kotoa ‘o homou laumālie, kuo ‘ikai tō kelekele ha momo‘i me‘a ‘e taha ‘i he ngaahi lelei fua pe na‘e tala‘ofa ‘e Sihova ko homou ‘Otua ma‘amoutolu; kuo hoko kotoa pē kiate kimoutolu, kuo ‘ikai ke hala ha me‘a ‘e taha."
    },
    {
      "verse": 15,
      "text": "Pea ko eni hangē kuo hoko kiate kimoutolu ‘a e ngaahi lelei na‘e tala ‘e Sihova ko homou ‘Otua, pehē ‘e ‘omi ‘e he ‘Eiki kiate kimoutolu ‘a e kovi kotoa pē; kae‘oua ke ne faka‘auha kimoutolu mei he funga ‘o e kelekele lelei ni kuo ne ‘atu kiate kimoutolu."
    },
    {
      "verse": 16,
      "text": "Ka mou ka maumau ‘a e kovinānite ‘a Sihova, ko homou ‘Otua, ‘a ia kuo ne tu‘utu‘uni kiate kimoutolu, ‘o mou ‘alu ‘o tauhi ha ‘otua kehe, ‘o punou ki ai: pea ‘e toki langa‘i ‘a e houhau ‘a Sihova kiate kimoutolu, pea ‘e vave ho‘omou ‘auha mei he fonua lelei kuo ne foaki kiate kimoutolu."
    }
  ],
  "timestamp": "2025-08-08T15:54:22.138096"
}