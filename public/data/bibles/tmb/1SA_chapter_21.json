{
  "book": "1SA",
  "book_name": "1 Samuel",
  "chapter": 21,
  "version_id": 1307,
  "url": "https://www.bible.com/bible/1307/1SA.21",
  "verses": [
    {
      "verse": 1,
      "text": "PEA a‘u ‘a Tēvita ki Nopi, kia ‘Ahimeleki ko e taula‘eiki; pea tete ‘a ‘Ahimeleki ‘i he‘ene ‘alu ke fe‘iloaki mo Tēvita, ‘o ne pehē ki ai, Ko e hā ‘oku ke toko taha ai, ‘o ‘ikai ha‘u mo e ni‘ihi?"
    },
    {
      "verse": 2,
      "text": "Pea tali ‘e Tēvita kia ‘Ahimeleki ko e taula‘eiki, Ko e fekau au ‘e he tu‘i ‘i ha me‘a, ‘o folofola mai, Ke ‘oua na‘a momo‘i ‘ilo ‘e ha taha ‘a e me‘a kuo u fekau ai koe, mo e me‘a kuo u tu‘utu‘uni atu; pea kuo u tala ‘a e kau tama ki he potu ko Me‘a."
    },
    {
      "verse": 3,
      "text": "Pea ko eni, ko e hā ‘oku ke ma‘u? Tuku mai ni ha fo‘i mā ‘e nima, pe ha me‘a pē ‘oku ke ma‘u."
    },
    {
      "verse": 4,
      "text": "Pea tali ‘a e taula‘eiki kia Tēvita, ‘Oku ‘ikai ha mā noa ‘i heni, ka ‘oku ai ha mā tapu; ‘o kapau kuo faka‘ehi‘ehi ‘a e kau tama–kehe mei he fefine."
    },
    {
      "verse": 5,
      "text": "Pea tali ‘e Tēvita ki he taula‘eiki, Seuke, kuo ‘aho tolu mo e ta‘ofi ‘a e kau fefine meiate kimautolu; ‘i he‘eku hū mai na‘e ma‘a ‘a e teunga ‘a e kau tama, pea neongo ko e fononga noa kae huanoa ‘a e ma‘a honau teunga he ‘aho ni."
    },
    {
      "verse": 6,
      "text": "Ko ia, na‘e ‘ange ki ai ‘e he taula‘eiki ‘a e me‘a tapu: he na‘e ‘ikai ha toe mā ‘i ai, ngata pē ‘i he mā fono, ‘a ia kuo hiki mei he ‘ao ‘o Sihova, kae ‘ai ha mā māfana ke fetongi ‘aki leva."
    },
    {
      "verse": 7,
      "text": "Pea na‘e ‘i ai ‘i he ‘aho ko ia ha toko taha ‘i he kau tamaio‘eiki ‘a Saula, kuo tāpuni ‘i he ‘ao ‘o Sihova, ko hono hingoa ko Toeki ko e motu‘a ‘Ītomi, ko e to‘a ‘o e kau tauhi manu ‘a Saula."
    },
    {
      "verse": 8,
      "text": "Pea pehē ‘e Tēvita kia ‘Ahimeleki, Pea ‘oku ‘ikai koā te ke ma‘u heni ha tao pe ha heletā? He na‘e ‘ikai foki te u ha‘u mo au ha‘aku heletā pe mahafu, he ko e me‘a ‘a e tu‘i na‘e fakavave?"
    },
    {
      "verse": 9,
      "text": "Pea tali ‘a e taula‘eiki, Ko e heletā pē ‘a Kolaiate ko e Filisitia na‘a ke taa‘i ‘i he lautoka ko ‘Ela, ko eni ia kuo kofukofu ‘aki ha tupenu ‘i he tu‘a ‘ēfoti: kapau te ke fie ma‘u ia, pea ke to‘o: he ‘oku ‘ikai mo ha taha heni. Pea pehē ‘e Tēvita, Ko e tama ia: tuku mai."
    },
    {
      "verse": 10,
      "text": "Pea tu‘u ‘a Tēvita, ‘o ne hola ‘i he ‘aho ko ia mei he ‘ao ‘o Saula, ‘o ne a‘u kia ‘Ākisi ko e Tu‘i Kati."
    },
    {
      "verse": 11,
      "text": "Pea fakatau folofola ‘e he kau tamaio‘eiki ‘a ‘Ākisi ki he‘ene ‘afio, ‘Ikai ko Tēvita eni ko e tu‘i ‘o e fonua? ‘Ikai ko eni ia na‘a nau hiva fetāliaki ai ‘i he‘enau me‘e, ‘a e tā ‘e Saula ‘ene toko‘i afe, Mo e ngaahi mano ‘a Tēvita ē!"
    },
    {
      "verse": 12,
      "text": "Pea kumuni ‘e Tēvita ‘a e ngaahi lea ko ia ‘i hono loto, ‘o ne manavahē lahi telia ‘a ‘Ākisi ko e Tu‘i Kati,"
    },
    {
      "verse": 13,
      "text": "pea ne liliu hono anga ‘i honau ‘ao, pea ‘i he‘enau puke ia na‘a ne tō‘onga kehe, ‘o ne kohikohi ki he tāpuni ‘o e matanikolo, pea ne tuku ke tafe hifo hono fāvai ki hono kava."
    },
    {
      "verse": 14,
      "text": "Pea me‘a ‘a ‘Ākisi ki he‘ene kau tamaio‘eiki, ‘Ā, ‘oku mou vakai ‘oku sesele ‘a e tangata: pea ko ho‘omou ‘omi ia kiate au koe‘uma‘ā?"
    },
    {
      "verse": 15,
      "text": "He ‘oku ou masiva sesele, kuo mou ‘omi ai ‘a e siana ni ke fai ‘ene sesele kiate au? ‘E ‘ikai hū ‘a e siana ni ki hoku fale."
    }
  ],
  "timestamp": "2025-08-08T15:54:33.592207"
}