{
  "book": "ROM",
  "book_name": "Romans",
  "chapter": 14,
  "version_id": 1307,
  "url": "https://www.bible.com/bible/1307/ROM.14",
  "verses": [
    {
      "verse": 1,
      "text": "PEA ko eni, ka ai ha taha ‘oku tui vaivai, mou fakakaukau mai pē; tapu ‘a e anga‘i ‘o ‘ene ngaahi fakakaukau."
    },
    {
      "verse": 2,
      "text": "‘Oku mālohi ‘a e tui ‘a ha taha ke kai ‘a e me‘a kotoa pē: ka ko si‘i vaivai ‘oku kai hamu pē."
    },
    {
      "verse": 3,
      "text": "Ko ia ‘oku ne kai noa pē, ke ‘oua te ne fakasīkaka‘i ‘a si‘i kai faka‘ehi‘ehi; pea ko si‘i kai faka‘ehi‘ehi, ke ‘oua te ne anga‘i ‘a ia ‘oku kai noa pē: he kuo fakakau mai pē ‘e he ‘Otua."
    },
    {
      "verse": 4,
      "text": "Ko hai tū koe ke ke anga‘i ‘a e tamaio‘eiki ‘a ha taha kehe? ‘Oku ‘i he‘ene ‘eiki ‘a‘ana ha‘ane tu‘u pe hinga. ‘Ā, te ne tu‘u pē; he ‘oku mafai ‘e he‘ene ‘Eiki ke poupou ia."
    },
    {
      "verse": 5,
      "text": "Ko Me‘a, ‘oku mamafa kiate ia ha ‘aho ‘e taha ‘i he ‘aho ‘e taha: ka ko Me‘a, ‘oku tatau kiate ia ‘a e ‘aho kotoa pē, ‘Ē, ke takitaha ‘ai ke pau ‘ene fakakaukau ‘a‘ana."
    },
    {
      "verse": 6,
      "text": "Ko ia ‘oku ne tokanga‘i ‘a e ‘aho, ‘oku ne tokanga ki ai koe‘uhi ko e ‘Eiki; pea ko ia ‘oku ne kai noa pē, ‘oku ne kai koe‘uhi ko e ‘Eiki, he ‘oku ne fai ai ‘a e fakafeta‘i ki he ‘Otua: pea ko ia ‘oku ne kai faka‘ehi‘ehi, ‘oku ne kai pehē koe‘uhi ko e ‘Eiki, ‘o ne fai pē ‘ene fakafeta‘i ki he ‘Otua."
    },
    {
      "verse": 7,
      "text": "He tala‘ehai ‘oku ‘i ai hatau toko taha ‘oku mo‘ui ma‘ana; pea tala‘ehai ‘oku ‘i ai hatau toko taha ‘oku pekia ma‘ana pē."
    },
    {
      "verse": 8,
      "text": "He kapau ‘oku tau mo‘ui, ‘oku tau mo‘ui ma‘a e ‘Eiki; pea kapau ‘oku tau pekia, ‘oku tau pekia ma‘a e ‘Eiki: ko ia, pe ‘oku tau mo‘ui, pe ‘oku tau pekia, ko e me‘a ‘a e ‘Eiki pē ‘a kitautolu."
    },
    {
      "verse": 9,
      "text": "Seuke, ko e me‘a ko ia na‘e pekia ki ai ‘a Kalaisi, mo toe mo‘ui, koe‘uhiā ke ne ‘Eiki ki he pekia mo e mo‘ui fakatou‘osi."
    },
    {
      "verse": 10,
      "text": "Pea ko koe na, ko e hā ‘oku ke anga‘i ai ho tokoua na? ‘Io, mo koe na, ko e hā ‘oku ke ta‘etoka‘i ai ho tokoua na? he te tau hopo kotoa pē ‘i he fakamāu‘anga ‘o e ‘Otua."
    },
    {
      "verse": 11,
      "text": "He kuo tohi, Kuo folofola ‘a e ‘Eiki, Tangi ‘eku mo‘ui! ko e tui kotoa pē ‘e tū‘ulutui kiate au, pea ko e ‘elelo kotoa pē te ne fai ‘ene vete ki he ‘Otua."
    },
    {
      "verse": 12,
      "text": "‘Āua, pea tā te tau takitaha fai ha fakamatala ki he ‘Otua ma‘ata."
    },
    {
      "verse": 13,
      "text": "Pea kapau ko ia, pea ‘oua na‘a tau toe fefakaanga‘aki; ka ko eni pē e me‘a ke mou fifili ki ai mu‘a, ke ‘oua te mou ‘ai ha tūkia‘anga, pe ha tauhele, ke mo‘ua ai ho tokoua."
    },
    {
      "verse": 14,
      "text": "‘Oku ou ongona mo mātu‘aki tui, he‘ete tu‘u ‘i he ‘Eiki ko Sīsū, ‘oku ‘ikai ha me‘a ‘e taha ‘oku tapu ‘iate ia pē. Ka ko eni pē, ‘ilonga ‘a ia ‘oku lau ‘oku tapu ha me‘a, pea ‘oku tapu leva ia ki he toko taha ko ia."
    },
    {
      "verse": 15,
      "text": "Seuke, kapau ko ha me‘akai pē ia ‘oku mamahi ai ho tokoua na, tā ‘oka ‘ikai te ke kei fou ‘i he ‘ofa. ‘Oua te ke maumau ‘aki ho‘o kai, si‘i toko taha ko ia ne pekia ki ai ‘a Kalaisi."
    },
    {
      "verse": 16,
      "text": "Ko ia, ‘oua na‘a tuku ke lau‘ikovia ‘a ho‘omou lelei na:"
    },
    {
      "verse": 17,
      "text": "he ko e Pule‘anga ‘o e ‘Otua ‘oku ‘ikai ko ha kai mo ha inu, ka ko e mā‘oni‘oni mo e melino mo e fiefia, ‘i he Laumālie Mā‘oni‘oni."
    },
    {
      "verse": 18,
      "text": "He ko ia ‘oku ne fai‘aki ia ‘ene tauhi kia Kalaisi, ‘oku hōifua ai ‘a e ‘Otua, pea ma‘a‘ia ai ‘a e kakai."
    },
    {
      "verse": 19,
      "text": "‘Āua, pea kapau ko ia, pea tau nofo ki he ngaahi me‘a ‘oku kau ke fakamelino, mo e ngaahi me‘a ‘oku kau ki he‘etau fefai‘aki hotau langa hake."
    },
    {
      "verse": 20,
      "text": "‘Oua pē te ke holoki ‘a e ngāue ‘a e ‘Otua koe‘uhi pē ko ha me‘akai. ‘Oku ngofua ‘a e me‘a kotoa pē, ka ‘oku kovi pē ki he tangata ‘oku ne kai mo tūkia."
    },
    {
      "verse": 21,
      "text": "Ko hono lelei ke ‘oua na‘a ke kai kakano, pe inu uaine, pe ko e hā fua ha me‘a ‘oku tūkia ai ho tokoua."
    },
    {
      "verse": 22,
      "text": "Pea ko e me‘a kiate koe mo e tui kuo ke a‘usia, fai‘aki ia fakaekoe pē, ‘i ho‘omo feangai mo e ‘Otua. Ha monū‘ia ā ka ko ia ‘oku ‘ikai ke tāla‘a hono loto ‘i he fai ‘o e me‘a kuo ne tuku ‘oku totonu."
    },
    {
      "verse": 23,
      "text": "Ka ko ia ‘oku ne kei tāla‘a ‘i ha me‘a, kapau te ne hanga ‘o kai ia, kuo halaia leva, koe‘uhi na‘e ‘ikai tefito ki he tui ‘ene fai: ‘Io, ‘ilonga ha me‘a ‘oku ‘ikai fai mei he tui ko e angahala ia."
    }
  ],
  "timestamp": "2025-08-08T15:57:25.933605"
}