{
  "book": "ISA",
  "book_name": "Isaiah",
  "chapter": 1,
  "version_id": 1307,
  "url": "https://www.bible.com/bible/1307/ISA.1",
  "verses": [
    {
      "verse": 1,
      "text": "KO E vīsone ‘a ‘Aisea foha ‘o ‘Āmosi, ‘a ia ‘oku kau ki Siuta mo Selusalema: na‘a ne sio ki ai ‘i he taimi ‘o ‘Ūsaia, Siotame, ‘Āhasi, mo Hesekaia, ko e ngaahi Tu‘i Siuta."
    },
    {
      "verse": 2,
      "text": "Fanongo mai, ‘a langi, pea fokotu‘u telinga mai mo māmani, he kuo folofola mai ‘a Sihova ‘o pehē, Kuo u tauhi ‘a e fānau, mo hākeaki‘i kinautolu, pea kuo nau angatu‘u kiate au."
    },
    {
      "verse": 3,
      "text": "‘Oku ‘ilo ‘e he pulu ‘a e taha ‘oku ne ma‘u ia, mo e ‘asi ‘a e ‘ai‘angakai ‘a e fa‘ahinga ‘oku pule kiate ia: ko ‘Isileli pē ‘oku ‘ikai ke ‘ilo, ko hoku kakai pē ‘oku ‘ikai ke fakakaukau."
    },
    {
      "verse": 4,
      "text": "‘Oiauē, pule‘anga angahala, kakai moū ‘i he kovi, hako faikovi, fānau fakahalahala: kuo nau li‘aki ‘a e ‘Eiki, kuo nau fakasīkaka‘i ‘a e Tāpuhā ‘o ‘Isileli, kuo nau mahu‘i ‘o fulitu‘a!"
    },
    {
      "verse": 5,
      "text": "Koe‘uma‘ā homou toe taa‘i? ‘E fakautuutu ai pē ho‘omou afe. Ko e koto mahaki ‘a e ‘ulu, pea ko e koto ngangale ‘a e loto."
    },
    {
      "verse": 6,
      "text": "Mei he ‘aofiva‘e ‘o a‘u ki he tumu‘aki ‘oku ‘ikai hano ‘ila ‘e toe; ko e lavea pē, mo e makafakafa, mo e kafo kuo kovi: koloto ke fakapela, pea koloto ke ha‘iha‘i, pea koloto ke fai hano fakamafola ‘aki ha lolo."
    },
    {
      "verse": 7,
      "text": "Ko homou fonua ko e koto maumau; ko homou ngaahi kolo ko e koto vela pē; ko homou kelekele, ko e muli ē ‘oku ne keikeina ia ‘i homou ‘ao: ‘io, ko e koto maumau ia ‘o hangē ko e fulihi ‘o ha fonua muli."
    },
    {
      "verse": 8,
      "text": "Pea ‘oku toe pē ‘a e ta‘ahine ko Saione hangē ha fakahekeheke ‘i ha ngoue vaine, hangē ha ki‘i palepale ‘i ha toutu‘u kukumipa, hangē ha kolo kuo ‘ākilotoa."
    },
    {
      "verse": 9,
      "text": "Ka ne ta‘e‘oua ‘a e fakatoe mai ‘e Sihova Sāpaoti hatau ki‘i toenga–seuke, pehē kuo tau hangē ko Sōtoma, kuo tau tatau mo Komola."
    },
    {
      "verse": 10,
      "text": "Fanongo mai ki he folofola ‘a Sihova, hou‘eiki faka-Sōtoma; fokotu‘u telinga mai ki he lao ‘a hotau ‘Otua, ‘a e kakai faka-Komola."
    },
    {
      "verse": 11,
      "text": "Koe‘uma‘aki ho‘omou fakalahi feilaulau mai–ko e folofola ‘a Sihova ia–kuo u pāhia ‘i he fanga sipi tangata ‘o e feilaulau-mōifua, mo e ngako ‘o e manu fafanga; pea ko e toto ‘o e fanga pulu, mo e lami, mo e kosi tangata,"
    },
    {
      "verse": 12,
      "text": "‘oku ‘ikai te u manako ki ai. Ko ho‘omou omi ē ke hā ‘i hoku ‘ao–he na‘e tala ‘e hai ‘a e fatongia ko ē, ke malaki hoku ngaahi loto‘ā?"
    },
    {
      "verse": 13,
      "text": "‘Oua ‘e toe ‘omi nge‘esi me‘a‘ofa: ko e tutu ‘inisēnisi ko e me‘a fakalielia ia kiate au; ‘a e fakamāhina fo‘ou mo e faka-Sāpate, ‘a e fanongonongo kātoanga–‘oku ‘ikai te u makātaki ‘a e ō ‘a e kovi mo e fu‘u fakataha."
    },
    {
      "verse": 14,
      "text": "Ko ho‘omou ngaahi fakamāhina fo‘ou, mo ho‘omou ngaahi kātoanga tu‘utu‘uni, ‘oku fehi‘a ki ai ‘a hoku laumālie; kuo nau hoko ko e kavenga kiate au: kuo u fiu hono fafa."
    },
    {
      "verse": 15,
      "text": "Pea ka mou ka fola nima hake, te u hanga kehe meiate kimoutolu; ‘io, ka mou ka fakalahi lotu, ‘e ‘ikai te u fakaongo: ko homou nima na ‘oku toto‘ia."
    },
    {
      "verse": 16,
      "text": "Fufulu kimoutolu, ‘ai ke mou ma‘a; ‘ave ‘a e kovi ‘o homou fai anga ke ‘oua na‘a vakai ‘e hoku mata;"
    },
    {
      "verse": 17,
      "text": "tuku ‘a e faikovi: ako ke fai lelei; mamahi‘i ‘a e fai fakamaau, ta‘ofi ki he totonu ‘a ia ‘oku fai fakamālohi, fakamaau ‘a e tamai mate, taukapo‘i ‘a si‘i fefine uitou."
    },
    {
      "verse": 18,
      "text": "Ha‘u mu‘a ke ta sivi–ko e folofola ‘a Sihova ia: neongo ‘e hā kulokula ho‘omou hia, ‘e hoko ‘o hinehina hangē ko e sinou; neongo ‘e hā kula maama te nau tatau mo e vavae ‘au‘au."
    },
    {
      "verse": 19,
      "text": "Kapau te mou lotolelei mo talangofua, te mou kai ‘a e lelei ‘o e fonua;"
    },
    {
      "verse": 20,
      "text": "ka ‘o kapau te mou fakapāpākū mo angatu‘u, ‘e keina kimoutolu ‘e he heletā: he kuo folofola pehē ‘a e fofonga ‘o Sihova."
    },
    {
      "verse": 21,
      "text": "‘Oiauē, ‘a e hoko ‘a e kolo alafianga ko e pa‘umutu! ‘a e kolo na‘e fonu ‘i he fai fakakonisitūtone–ne me‘a mo toka ai ‘a Totonu ‘e ia–ka ko eni ko e koto fakapō."
    },
    {
      "verse": 22,
      "text": "Ko ho‘o siliva kuo tolosia, ko ho‘o kava kuo talovai."
    },
    {
      "verse": 23,
      "text": "Ko ho hou‘eiki kuo hoko ko e angatu‘u, mo e tākanga ‘o e kau kaiha‘a; ‘oku nau manako me‘a‘ofa kotoa pē, ‘o muia ki he fakakoloa: ko e me‘a ‘a e tamai mate ‘oku ‘ikai te nau fakatonutonu, pea ko e faka‘ilo ‘a e fefine uitou ‘oku ‘ikai ke a‘u kiate kinautolu."
    },
    {
      "verse": 24,
      "text": "Ko ia, ‘oku folofola ai ‘a e ‘Eiki mei he Ta‘ehāmai, ‘a Sihova Sāpaoti, ‘a e Mafi ‘o ‘Isileli, ‘Ā! te u fai ke u hōhō‘ia ‘i he kakai ‘oku tā mai; pea te u sauni au ki hoku ngaahi fili:"
    },
    {
      "verse": 25,
      "text": "pea te u toe ala kiate koe, pea te u fakatalatala ‘aupito ho‘o tolosia, pea te u lave kotoa ho efe."
    },
    {
      "verse": 26,
      "text": "Pea te u fakafoki ho kau fakamaau hangē ko e taimi mu‘a, pea mo ho kau fale‘i hangē ko ia ‘i he kamata‘anga: hili ia pea ‘e ui koe ko e Nofo‘anga ‘o Totonu, ko e Kolo Alafianga."
    },
    {
      "verse": 27,
      "text": "‘E fou ‘i he fakamaau ‘a e huhu‘i ‘o Saione, pea ‘i he faitotonu ‘a e huhu‘i ‘o ‘ene kau foki."
    },
    {
      "verse": 28,
      "text": "Pea ‘e ai ha laiki ‘o e kau talangata‘a mo e kau angahala fakataha, pea ko e kau li‘aki Sihova ‘e ‘auha."
    },
    {
      "verse": 29,
      "text": "He te nau maa‘i ‘a e ngaahi ‘oke na‘a mou pātapata ai, pea te mou laea ‘i he ngaahi hauhau na‘a mou fili ki ai."
    },
    {
      "verse": 30,
      "text": "He te mou hoko ‘o hangē ha ‘oke kuo momoho hono lau ke tō, pea hangē ha ngouetapu kuo ‘osi hono vai."
    },
    {
      "verse": 31,
      "text": "Pea ‘e hoko ‘a e nima mālohi ko e te‘ekafa, Pea ko e me‘a kuo ne fokotu‘u ko e kalofiama; pea te na fakatou vela fakataha, pea ‘oku ‘ikai ha taha ‘e tāmate‘i."
    }
  ],
  "timestamp": "2025-08-08T15:55:57.761910"
}