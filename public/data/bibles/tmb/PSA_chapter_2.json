{
  "book": "PSA",
  "book_name": "Psalms",
  "chapter": 2,
  "version_id": 1307,
  "url": "https://www.bible.com/bible/1307/PSA.2",
  "verses": [
    {
      "verse": 1,
      "text": "KO E hā kuo futefute ai ‘a e ngaahi kakai, Pea ‘oku fakakaukau mūnoa ‘a e ngaahi matakali?"
    },
    {
      "verse": 2,
      "text": "He tu‘u mai ‘a e ngaahi tu‘i ‘o māmani, Pea fakatahataha ‘a e hou‘eiki Ke puleaki‘i ‘a Sihova, Pea mo e pani ‘a‘ana:"
    },
    {
      "verse": 3,
      "text": "“Tau motuhi ‘a e ngaahi ha‘i ‘anaua, ‘O li‘aki meiate kitautolu ‘ena ngaahi kafa.”"
    },
    {
      "verse": 4,
      "text": "Kata pē ia ‘oku ‘afio ‘i langi, Manukia kinautolu ‘e ‘Ātonai."
    },
    {
      "verse": 5,
      "text": "Toki folofola ia ki ai ‘i he‘ene ‘ita, Pea ‘i he‘ene houhau ‘oku ne ‘ai ke nau ilifia:"
    },
    {
      "verse": 6,
      "text": "“Ka Kuo u fakanofo ‘eku tu‘i ‘a‘aku, ‘I funga Saione ko ‘eku mo‘unga tapu.”"
    },
    {
      "verse": 7,
      "text": "Ka u ‘a‘au mu‘a ‘a e fekau; Ne folofola ‘a Sihova kiate au, “Ko hoku Foha koe, Ko e ‘aho ni Kuo u fakatupu koe."
    },
    {
      "verse": 8,
      "text": "Kole mai pea u ‘atu mo‘o tofi‘a ‘a e ngaahi kakai, Mo e ngaahi ngata‘anga ‘o māmani mo‘o ‘inasi."
    },
    {
      "verse": 9,
      "text": "Te ke laiki kinautolu ‘aki ‘a e sēpita ukamea Te ke have‘i kinautolu hangē ha ipu ‘umea.”"
    },
    {
      "verse": 10,
      "text": "Pea ko eni, ‘a e ngaahi tu‘i, mou poto mu‘a; Tali akonaki, ‘a e kau fakamaau ‘o e fonua."
    },
    {
      "verse": 11,
      "text": "Tauhi ‘a Sihova mo e manavahē, ‘O fiefia tetetete pē."
    },
    {
      "verse": 12,
      "text": "‘Uma ki he ‘Alo na‘a ne ‘ita, Pea mou ‘auha ‘i he hala: He ko e kemo kuo kohu hake ‘ene ‘ita. Ha monū‘ia ka ko e kakai kuo hūfanga kiate ia!"
    }
  ],
  "timestamp": "2025-08-08T15:55:21.872954"
}