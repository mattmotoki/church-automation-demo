{
  "book": "MRK",
  "book_name": "Mark",
  "chapter": 5,
  "version_id": 1307,
  "url": "https://www.bible.com/bible/1307/MRK.5",
  "verses": [
    {
      "verse": 1,
      "text": "PEA nau a‘u ki he kauvai ‘o e tahi, ki he fonua ‘o e kakai Kekesa."
    },
    {
      "verse": 2,
      "text": "Pea ‘i he‘ene hifo mei he vaka, na‘e fakafetaulaki leva kiate ia mei he ‘aaki fonualoto ha tangata kuo ‘iate ia ha fa‘ahikehe."
    },
    {
      "verse": 3,
      "text": "Pea ko e siana ko ia na‘a ne nofo‘anga ki he fonualoto; pea kuo te‘eki lava ‘e ha taha hono ha‘i,"
    },
    {
      "verse": 4,
      "text": "neongo ko e fai‘aki ha seini; he kuo tu‘o lahi ‘a e kii‘i hono va‘e, mo hono ha‘i seini; pea kuo ne motuhi ‘a e ngaahi seini pea laiki ‘a e ngaahi ukamea: pea na‘e ‘ikai mafai ‘e ha taha ke ikuna ia."
    },
    {
      "verse": 5,
      "text": "Pea na‘a ne ‘i he ngaahi fonualoto mo e ngaahi mo‘unga ma‘u ai pē, he po‘uli mo e ‘aho, ‘o kaikaila, mo tafatafa‘i ‘aki ia ‘a e ngaahi maka."
    },
    {
      "verse": 6,
      "text": "Pea ‘i he‘ene vakai mei he mama‘o kia Sīsū, na‘a ne lele, ‘o tū‘ulutui kiate ia,"
    },
    {
      "verse": 7,
      "text": "‘o ne kalanga le‘olahi ‘o pehē, Ko ho hā au, ‘e Sīsū ko e ‘Alo ‘o e ‘Otua Taupotu? ‘oku ou hū tōtōaki kiate koe ‘i he ‘Otua, ke ‘oua na‘a ke fakamamahi‘i au."
    },
    {
      "verse": 8,
      "text": "He kuo ne kamata pehē ki ai, ‘a e fa‘ahikehe na, Mahu‘i mai mei he tangata."
    },
    {
      "verse": 9,
      "text": "Pea fehu‘i kiate ia ‘e Sīsū, Ko hai ho hingoa?"
    },
    {
      "verse": 10,
      "text": "Pea ne tali, Ko Kongakau au, he ‘oku mau tokolahi. Pea ne kole lahi kiate ia, ke ‘oua te ne fekau ke nau ‘alu mei he fonua."
    },
    {
      "verse": 11,
      "text": "Pea na‘e ai ha fu‘u fanga puaka ‘i he potu ko ia na‘e huhua ‘i he tafa‘aki mo‘unga."
    },
    {
      "verse": 12,
      "text": "Pea nau kole kiate ia, ‘o pehē, Tuku mai kimautolu ki he fanga puaka ke mau hū ki ai."
    },
    {
      "verse": 13,
      "text": "Pea tukuange leva kinautolu ‘e Sīsū, pea ‘alu atu ‘a e ngaahi fa‘ahikehe, ‘o nau hū ki he puaka: pea ‘oho ‘a e fanga manu ‘i he tahifohifo ki tahi, (na‘a nau fe‘unga nai mo e toko ua afe ‘o nau melemo ‘i tahi."
    },
    {
      "verse": 14,
      "text": "Pea hola ‘a e kakai na‘e tauhi kinautolu, ‘o nau ongoongoa ‘a e me‘a ki he kolo mo e ngoue‘anga. Pea na‘e ‘alu ‘a e kakai ke vakai ‘a e me‘a kuo fai."
    },
    {
      "verse": 15,
      "text": "Pea nau ha‘u kia Sīsū, pea nau ‘ilo ki he ‘āvea, ‘oku ne ta‘utu, kuo kofu pea kuo poto–‘a e tangata na‘e iate ia ‘a e kongakau–pea nau ilifia."
    },
    {
      "verse": 16,
      "text": "Pea na‘e fakamatala kiate kinautolu ‘e he kakai na‘e mamata ki ai, ‘a e anga ‘o e hoko ‘a e me‘a ko ia ki he ‘āvea, pea mo e me‘a na‘e kau ki he fanga puaka."
    },
    {
      "verse": 17,
      "text": "Pea nau hanga ‘o kole kia Sīsū ke ne ‘alu mei honau feitu‘u."
    },
    {
      "verse": 18,
      "text": "Pea ‘i he‘ene heka vaka, na‘e kole kiate ia ‘e he tangata ne ‘āvea ke na ō mo ia."
    },
    {
      "verse": 19,
      "text": "Ka na‘e ‘ikai te ne tuku ke pehē, ka ne lea pē ki ai, Mole ki ho ‘api mo ho kakai, pea ongoongoa kiate kinautolu ‘a e ngaahi fu‘u me‘a kuo fai ‘e he ‘Eiki ma‘au, mo ‘ene ‘ofa‘i koe."
    },
    {
      "verse": 20,
      "text": "Pea ‘alu ‘a e tangata, ‘o ne kamata ke ongoongoa ‘i Tikapolusi ‘a e ngaahi fu‘u me‘a kuo fai ‘e Sīsū ma‘ana. Pea na‘e ofo ai ‘a e kakai kotoa pē."
    },
    {
      "verse": 21,
      "text": "Pea ko eni, kuo foki ‘a Sīsū ‘i he vaka ki he kauvai, pea fakataha kiate ia ha fu‘u kakai lahi, pea na‘a ne ‘i he matātahi,"
    },
    {
      "verse": 22,
      "text": "mo e ha‘u ha toko taha ‘o e kau pule ‘o e falelotu, ko hono hingoa ko Siailosi. Pea ‘i he‘ene vakai kia Sīsū, na‘a ne hinga atu ki hono va‘e,"
    },
    {
      "verse": 23,
      "text": "‘o ne kole lahi kiate ia, ‘o pehē, Ko si‘eku kihi‘i fefine ‘oku tau‘aki: taumaiā ‘oku ke me‘a ange ‘o ‘ai ho nima kiate ia, koe‘uhi ke ne hao ai ‘o mo‘ui."
    },
    {
      "verse": 24,
      "text": "Pea ‘alu ia mo e tangata; pea muimui ki ai ha fu‘u kakai lahi, pea nau feta‘omi mai kiate ia."
    },
    {
      "verse": 25,
      "text": "Pea na‘e ai ha fefine ‘e taha, kuo ‘au toto ‘o ta‘u hongofulu mā ua,"
    },
    {
      "verse": 26,
      "text": "pea lahi ‘a e faito‘o fakamamahi kuo fai kiate ia ‘e he kau faito‘o tokolahi, pea kuo ‘osi atu si‘ene koloa kotoa, kae ‘ikai ‘aupito te ne ‘aonga ki ha me‘a, kaekehe na‘a ne faka‘a‘au ki mui;"
    },
    {
      "verse": 27,
      "text": "pea kuo ne fanongo ki he talanoa ‘o Sīsū, pea ne ha‘u mo e kakai mei hono tu‘a, ‘o ne ala ki hono kofu."
    },
    {
      "verse": 28,
      "text": "He na‘a ne pehē, Kapau te u ala kiate ia, neongo ko hono kofu pē ē, ‘e fakamo‘ui au."
    },
    {
      "verse": 29,
      "text": "Pea matu‘u leva ‘ene ‘au, ‘o ne ongo‘i ‘i hono sino kuo ne mo‘ui mei hono mamahi‘anga."
    },
    {
      "verse": 30,
      "text": "Ka ka ‘ilo leva ‘e Sīsū ‘i hono finangalo, kuo ‘alu atu meiate ia ha mālohi, pea ne tafoki ki he kakai ‘o ne pehē, Ko hai ne ala ki hoku kofu?"
    },
    {
      "verse": 31,
      "text": "Pea pehē ‘e he‘ene kau ako kiate ia, Ko ho‘o lau koā, Ko hai kuo ne ala kiate au? Ka ‘oku ke vakai ki he kakai ‘oku nau feta‘omi mai kiate koe."
    },
    {
      "verse": 32,
      "text": "Ka ka vakai foli pē ‘e ia ke ‘ilo ‘a e toko taha kuo ne fai ‘a e me‘a ko ia."
    },
    {
      "verse": 33,
      "text": "Pea ko e fefine, ‘i he‘ene vakai ‘a e me‘a kuo hoko kiate ia, na‘a ne mo‘u ilifia pē mo tetetete, ‘o ne ha‘u ‘o hinga ‘i hono ‘ao, ‘o ne vete atu hono kotoa."
    },
    {
      "verse": 34,
      "text": "Ka ka pehē ‘e ia ki ai, Nga‘ata, kuo fakamo‘ui koe ‘e ho‘o tui; ‘alu ‘o fiemālie pē ā, pea ke mo‘ui mei ho mamahi‘anga."
    },
    {
      "verse": 35,
      "text": "Pea lolotonga ‘ene kei lea, mo e ha‘u ha ni‘ihi mei he fale ‘o e pule ‘o e falelotu, ‘o nau pehē, Kuo pekia ho ‘ōfefine, koe‘uma‘ā ke fakaongosia ai pē ‘a e tangata‘eiki."
    },
    {
      "verse": 36,
      "text": "Kae ongona ‘e Sīsū ‘a e me‘a na‘e lau, ‘o ne pehē ki he matāpule, ‘oua ‘e lotosi‘i: kehe pē ke ma‘u ho‘o tui."
    },
    {
      "verse": 37,
      "text": "Pea na‘e ‘ikai te ne tuku ha taha ke ō mo ia, ko Pita pē, mo Sēmisi, pea mo Sione ko e tehina ‘o Sēmisi."
    },
    {
      "verse": 38,
      "text": "Pea nau a‘u ki he ‘api ‘o e matāpule, pea ‘ilo ai ‘e Sīsū ha fu‘u vālau, ko kinautolu na‘e tēngihia, mo kinautolu na‘e fu‘u ‘oiauē."
    },
    {
      "verse": 39,
      "text": "Pea ne hū ‘o lea kiate kinautolu, Ko ho‘omou vālau mo tangi koe‘uma‘ā? ‘oku ‘ikai pekia ‘a e ta‘ahine ka ‘oku mohe."
    },
    {
      "verse": 40,
      "text": "Pea nau luma kiate ia. Ka ka hanga ‘e ia ‘o kapusi kinautolu kotoa, ‘o ne ‘ave ‘a e tamai ‘a e ta‘ahine, mo ‘ene fa‘ē, mo kinautolu na‘e ha‘u mo ia, ‘o nau hū ki he potu na‘e ‘i ai ‘a e ta‘ahine."
    },
    {
      "verse": 41,
      "text": "Pea ne puke hono nima ‘o ne pehē ki ai, Tālita, kumi; ‘a ia ko hono hiki, Si‘i ta‘ahine, ‘oku ou tala atu, ke ke tu‘u."
    },
    {
      "verse": 42,
      "text": "Pea tu‘u hake leva ‘a e ta‘ahine, ‘o ‘eve‘eva; he kuo ne hongofulu mā ua ta‘u. Pea ‘oho leva honau loto–ko e ‘oho ka ko ha ‘oho."
    },
    {
      "verse": 43,
      "text": "Pea ne na‘ina‘i lahi kiate kinautolu ke ‘oua na‘a ‘ilo ‘e ha taha ‘a e me‘a ko ia; pea ne fekau ke ‘ange ha‘ane me‘a ke kai."
    }
  ],
  "timestamp": "2025-08-08T15:57:05.344745"
}