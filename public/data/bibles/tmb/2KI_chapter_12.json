{
  "book": "2KI",
  "book_name": "2 Kings",
  "chapter": 12,
  "version_id": 1307,
  "url": "https://www.bible.com/bible/1307/2KI.12",
  "verses": [
    {
      "verse": 1,
      "text": "NA‘E fitu ta‘u ‘a Sioasi ‘i he‘ene kamata pule. Ko e fitu ta‘u ‘o Sehu ia na‘a ne kamata pule ai; pea na‘e fāngofulu ta‘u ‘ene hau ‘i Selusalema: pea ko e hingoa ‘o ‘ene fa‘ē ko Sipeia mei Peasipa."
    },
    {
      "verse": 2,
      "text": "Pea na‘e fai ‘e Sioasi ‘a e me‘a na‘e hā totonu ki he finangalo ‘o Sihova lolotonga na‘e fale‘i ia ‘e Sihoiata ko e taula‘eiki."
    },
    {
      "verse": 3,
      "text": "Ko hono me‘a pē na‘e ‘ikai ‘ave ‘a e ngaahi ‘esi: na‘e kei feilaulau mo tutu ‘inisēnisi ‘e he kakai ‘i he ngaahi ‘esi."
    },
    {
      "verse": 4,
      "text": "Pea folofola ‘a Sioasi ki he kau taula‘eiki, ‘Ilonga ha pa‘anga ‘o e ngaahi tu‘utu‘uni tapu, ‘a ia ‘oku ‘omi ki he fale ‘o Sihova–‘a e pa‘anga ‘o e tohi kakai, mo e pa‘anga kuo tu‘utu‘uni ke huhu‘i ‘aki ‘a e ngaahi me‘a mo‘ui, mo e pa‘anga kotoa ‘oku ake ‘i he loto ‘o ha taha ke ‘ave ki he fale ‘o Sihova–"
    },
    {
      "verse": 5,
      "text": "‘E tānaki ia ‘e he kau taula‘eiki, takitaha mei hono fe‘iloaki, pea ko kinautolu te nau monomono ‘a e ngaahi maumau ‘o e fale, ha potu pē ‘oku ‘ilo ai ha maumau."
    },
    {
      "verse": 6,
      "text": "Ka na‘e faifai pea hoko ‘a e uofulu mā tolu ta‘u ‘o e pule ‘a Kingi Sioasi, kuo te‘eki monomono ‘e he kau taula‘eiki ‘a e ngaahi maumau ‘o e fale."
    },
    {
      "verse": 7,
      "text": "Pea ui mai ‘e Kingi Sioasi ‘a Sihoiata ko e taula‘eiki mo e kau taula‘eiki, ‘o ne folofola kiate kinautolu, Ko e hā ‘oku ‘ikai te mou monomono ai ‘a e ngaahi maumau ‘o e fale? Pea ko eni, ‘oua te mou toe tali pa‘anga mei homou kau fe‘iloaki, kae tuku ia ke ngaohi ‘aki ‘a e ngaahi maumau ‘o e fale."
    },
    {
      "verse": 8,
      "text": "Pea na‘e loto ‘a e kau taula‘eiki ke ‘oua te nau tānaki pa‘anga mei he kakai, pea ‘oua foki te nau monomono ‘a e maumau ‘o e fale."
    },
    {
      "verse": 9,
      "text": "Pea na‘e to‘o ‘e Sihoiata ko e taula‘eiki ha puha, ‘o ne vili ha ava ‘i hono tāpuni, ‘o ne tuku ‘i he tafa‘aki ‘ōlita, ‘i hono potu to‘omata‘u ‘i ho‘o hū ki he fale ‘o Sihova: pea ko e kau taula‘eiki na‘e tauhi ‘a e matapā na‘a nau tuku ai ‘a e pa‘anga kotoa na‘e ‘omi ki he fale ‘o Sihova."
    },
    {
      "verse": 10,
      "text": "Pea ‘i he faifai pea hā kiate kinautolu kuo lahi ha pa‘anga ‘i he puha, pea toki ‘alu hake ‘a e sikalaipe ‘a e tu‘i, mo e taula‘eiki lahi, ‘o na ha‘i tangai mo lau ‘a e pa‘anga na‘e ‘ilo ‘i he fale ‘o Sihova."
    },
    {
      "verse": 11,
      "text": "Pea nau tuku ‘a e pa‘anga kuo fua ki he nima ‘o e kakai na‘e fai ‘a e ngāue, ‘a kinautolu na‘e angi ki he fale ‘o Sihova; pea nau tufa ia ki he kau kapetā, mo e kau langa fale, ‘a kinautolu na‘e ngāue ‘i he fale ‘o Sihova,"
    },
    {
      "verse": 12,
      "text": "pea ki he kau fakatoka maka, mo e kau tā maka, pea ke fakatau ‘aki ‘a e ‘akau mo e maka kuo hele, ke monomono ‘a e ngaahi maumau ‘o e fale ‘o Sihova, mo e hā fua ha me‘a na‘e ‘alu atu ai ‘a e pa‘anga ‘i he ngaohi ‘o e fale."
    },
    {
      "verse": 13,
      "text": "Ko hono me‘a pē, na‘e ‘ikai ngaohi ‘aki ki he fale ‘o Sihova ha ngaahi ipu siliva, pe hikofi, pe pēsoni, pe talupite, mo e hā fua ha nāunau koula pe siliva–na‘e ‘ikai ngaohi ha me‘a pehē ‘aki ‘a e pa‘anga na‘e ‘omi ki he fale ‘o Sihova:"
    },
    {
      "verse": 14,
      "text": "he na‘a nau tuku ia ki he kakai na‘e fai ‘a e ngāue, pea ki he monomono ‘o e fale ‘o Sihova."
    },
    {
      "verse": 15,
      "text": "Pea na‘e ‘ikai te nau sivi ‘a e tu‘unga me‘a ‘a ia ko honau nima na‘a nau tuku ki ai ‘a e pa‘anga ke ‘ange ki he kau ngāue: he na‘e fai mo‘oni ‘a e fa‘ahinga ko ia."
    },
    {
      "verse": 16,
      "text": "Ko e pa‘anga holo ‘o e hia ta‘e‘ilo, mo e pa‘anga holo ‘o e angahala, na‘e ‘ikai ‘omi ia ki he fale ‘o Sihova: na‘e ‘a e kau taula‘eiki ia."
    },
    {
      "verse": 17,
      "text": "Toki ‘alu hake ‘a Hesaeli ko e Tu‘i Sīlia, ‘o ne tau‘i ‘a Kati, ‘o ne hamu ia: pea hanga ‘a e fononga ‘o Hesaeli ki Selusalema."
    },
    {
      "verse": 18,
      "text": "Pea to‘o ‘e Sihoasi ko e Tu‘i Siuta ‘a e ngaahi me‘a tapu ne fakatāpui ‘e Sihosafate, mo Siholame, mo ‘Ahasaia, ko e ngaahi Tu‘i Siuta na‘a ne tupu ai, mo e ngaahi me‘a kuo ne fakatāpui ‘e ia, pea mo e koula kotoa ne ‘ilo ‘i he ngaahi fale koloa ‘o e fale ‘o Sihova mo e fale ‘o e tu‘i, ‘o ne fekau atu kia Hesaeli ko e Tu‘i Sīlia: pea ne hiki mei Selusalema."
    },
    {
      "verse": 19,
      "text": "Pea ko hono toe ‘o e ngāue ‘a Soasi, mo e me‘a kotoa na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 20,
      "text": "Pea tu‘u ‘ene kau tamaio‘eiki, ‘o nau puleaki‘i ia, pea na‘a nau taa‘i ‘a Soasi ‘i he fale ‘o Milo, ‘i he hifonga ki Sila."
    },
    {
      "verse": 21,
      "text": "He ko Siosakali, foha ‘o Sīmati, mo Sihosapati foha ‘o Sōmeli, ko e ongo tamaio‘eiki ‘a‘ana, na‘a na taa‘i ia ‘o ne pekia; pea na‘a nau telio ia fakataha mo ‘ene ngaahi kui ‘i kolo-‘o-Tēvita: pea na‘e fetongi ia ‘i he pule ‘e hono foha ko ‘Amasaia."
    }
  ],
  "timestamp": "2025-08-08T15:54:48.072205"
}