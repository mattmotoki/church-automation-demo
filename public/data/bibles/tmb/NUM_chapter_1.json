{
  "book": "NUM",
  "book_name": "Numbers",
  "chapter": 1,
  "version_id": 1307,
  "url": "https://www.bible.com/bible/1307/NUM.1",
  "verses": [
    {
      "verse": 1,
      "text": "PEA folofola ‘a Sihova kia Mōsese ‘i he Toafa ‘o Sainai, ‘i he Tēniti Fe‘iloaki‘anga, ‘i he ‘uluaki ‘aho ‘i hono ua ‘o e māhina, ‘i hono ua ‘o e ta‘u ‘o ‘enau hū mai mei ‘Isipite, ‘o pehē,"
    },
    {
      "verse": 2,
      "text": "Lau ‘a e tokolahi ‘o e fakataha kātoa ‘o ha‘a ‘Isileli, honau fa‘ahinga mo honau ngaahi ‘ulumotu‘a mo honau ngaahi hingoa, ‘a e tangata kotoa pē tāutaha."
    },
    {
      "verse": 3,
      "text": "‘O kamata mei he uofulu ta‘u ‘o fai hake, ‘a e ‘Isileli kotoa pē ‘oku tu‘u ‘i he tau:"
    },
    {
      "verse": 4,
      "text": "ko koe mo ‘Ēlone te mo lau kinautolu, ‘o fakafo‘itau, pea ‘e tokoni kiate kimoua ha tangata mei he matakali takitaha, ha taha ‘oku tu‘ukimu‘a ‘i he ngaahi ‘ulumotu‘a."
    },
    {
      "verse": 5,
      "text": "Pea ko e ngaahi hingoa eni ‘o e tu‘unga me‘a ‘e tokoni kiate kimoua: ‘i ha‘a Lūpeni, ko ‘Elisiuli ko e foha ‘o Seteulo."
    },
    {
      "verse": 6,
      "text": "‘I ha‘a Simione, ko Selumiela ko e foha ‘o Siulisatai."
    },
    {
      "verse": 7,
      "text": "‘I ha‘a Siuta, ko Na‘asoni ko e foha ‘o ‘Aminatape."
    },
    {
      "verse": 8,
      "text": "‘I ha‘a ‘Īsaka, ko Nātaniela ko e foha ‘o Sua."
    },
    {
      "verse": 9,
      "text": "‘I ha‘a Sepulone, ko ‘Eliapi ko e foha ‘o Hēloni."
    },
    {
      "verse": 10,
      "text": "Ko e me‘a ki he hako ‘o Siosifa; ‘i ha‘a ‘Ifalemi, ko ‘Elisama ko e foha ‘o ‘Amihuti; ‘i ha‘a Manase, ko Kāmelieli ko e foha ‘o Petasiuli."
    },
    {
      "verse": 11,
      "text": "‘I ha‘a Penisimani, ko ‘Apitani ko e foha ‘o Kiteoni."
    },
    {
      "verse": 12,
      "text": "‘I ha‘a Tani, ko ‘Ahiesa ko e foha ‘o ‘Amisatai."
    },
    {
      "verse": 13,
      "text": "‘I ha‘a ‘Āseli, ko Pakiela ko e foha ‘o ‘Okelani."
    },
    {
      "verse": 14,
      "text": "‘I ha‘a Kata, ko ‘Eliesafe ko e foha ‘o Teuela."
    },
    {
      "verse": 15,
      "text": "‘I ha‘a Nafitalai, ko ‘Āhila ko e foha ‘o ‘Einani."
    },
    {
      "verse": 16,
      "text": "Ko kinautolu ia na‘e ui mai mei he fakataha, ko e hou‘eiki ‘o e ngaahi matakali kuo nau tutupu ai, pea ko e ngaahi ‘ulu kinautolu ‘o e ngaahi toko afe ‘o ‘Isileli."
    },
    {
      "verse": 17,
      "text": "Pea ‘ave ‘e Mōsese mo ‘Ēlone ‘a e tu‘unga me‘a ko ē, ‘a ia kuo ‘osi lau honau hingoa,"
    },
    {
      "verse": 18,
      "text": "pea nau fakakātoa mai ‘a e fakataha kotoa ‘i he ‘uluaki ‘aho ‘o hono ua ‘o e māhina, pea nau fai ‘a e hohoko, ‘o nau tala honau fa‘ahinga mo honau fāmili mo honau hingoa tāutaha, ‘o kamata mei he uofulu ta‘u ‘o fai hake."
    },
    {
      "verse": 19,
      "text": "‘O hangē ko e tu‘utu‘uni ‘a Sihova kia Mōsese, na‘e pehē ‘enau lau kinautolu ‘i he Toafa ‘o Sainai."
    },
    {
      "verse": 20,
      "text": "Pea ko e hako ‘o Lūpeni ko e ‘uluaki foha ‘o ‘Isileli, ko honau tohi hohoko, ‘o faka-e-honau-ngaahi fa‘ahinga mo honau ngaahi ‘ulumotu‘a, mo e tohi honau hingoa tāutaha, ‘a e tangata kotoa na‘e uofulu ta‘u ‘o fai hake, ‘a kinautolu kotoa na‘e tu‘u ‘i he tau;"
    },
    {
      "verse": 21,
      "text": "ko honau tokolahi na‘e lau mei he matakali ‘o Lūpeni ko e toko fā mano mā toko ono afe mā toko nimangeau."
    },
    {
      "verse": 22,
      "text": "‘I ha‘a Simione, ko honau tohi hohoko, ‘o faka-e-honau ngaahi fa‘ahinga mo honau ngaahi ‘ulumotu‘a, ko hono kakai na‘e lau mo tohi honau ngaahi hingoa tāutaha, ‘a e tangata kotoa pē na‘e uofulu ta‘u ‘o fai hake, ‘a ia fua pē na‘e tu‘u ‘i he tau;"
    },
    {
      "verse": 23,
      "text": "ko honau tokolahi na‘e lau mei he matakali ‘o Simione ko e toko nima mano mā toko hiva afe mā toko tolungeau."
    },
    {
      "verse": 24,
      "text": "‘I ha‘a Kata, ko honau tohi hohoko, ‘o faka-e-honau ngaahi fa‘ahinga mo ‘ulumotu‘a, mo e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 25,
      "text": "ko honau tokolahi na‘e lau mei he matakali ‘o Kata ko e toko fā mano mā toko nima afe mā toko onongeau mā toko nimangofulu."
    },
    {
      "verse": 26,
      "text": "‘I ha‘a Siuta, ko honau tohi hohoko, ‘o faka-e-honau-ngaahi fa‘ahinga mo ‘ulumotu‘a, ‘a e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 27,
      "text": "ko honau tokolahi na‘e lau mei he matakali ‘o Siuta ko e toko fitu mano mā toko fā afe mā toko onongeau."
    },
    {
      "verse": 28,
      "text": "‘I ha‘a ‘Īsaka, ko honau tohi hohoko, ‘o faka-e-honau-ngaahi-fa‘ahinga mo ‘ulumotu‘a, ‘a e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 29,
      "text": "ko honau tokolahi na‘e lau mei he matakali ‘o ‘Īsaka ko e toko nima mano mā toko fā afe mā toko fāngeau."
    },
    {
      "verse": 30,
      "text": "‘I ha‘a Sepulone, ko honau tohi hohoko, ‘o faka-e-honau-ngaahi-fa‘ahinga mo ‘ulumotu‘a, ‘a e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 31,
      "text": "ko honau tokolahi na‘e lau mei he matakali ‘o Sepulone ko e toko nima mano mā toko fitu afe mā toko fāngeau."
    },
    {
      "verse": 32,
      "text": "Ko e me‘a ki he hako ‘o Siosifa; ‘i ha‘a ‘Ifalemi, ko honau tohi hohoko, ‘o faka-e-honau-ngaahi-fa‘ahinga mo ‘ulumotu‘a, ‘a e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 33,
      "text": "ko honau tokolahi na‘e lau mei he matakali ‘o ‘Ifalemi ko e toko fā mano mā toko nimangeau."
    },
    {
      "verse": 34,
      "text": "‘I ha‘a Manase, ko honau tohi hohoko, ‘o faka-e-honau-ngaahi-fa‘ahinga mo ‘ulumotu‘a, ‘a e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 35,
      "text": "ko honau tokolahi na‘e lau mei he matakali ‘o Manase ko e toko tolu mano mā toko ua afe mā toko uangeau."
    },
    {
      "verse": 36,
      "text": "‘I ha‘a Penisimani, ko honau tohi hohoko, ‘o faka-e-honau-ngaahi-fa‘ahinga mo ‘ulumotu‘a, ‘a e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 37,
      "text": "ko honau tokolahi na‘e lau mei he matakali ‘o Penisimani ko e toko tolu mano mā toko nima afe mā toko fāngeau."
    },
    {
      "verse": 38,
      "text": "‘I ha‘a Tani, ko honau tohi hohoko, ‘o faka-e-honau-ngaahi-fa‘ahinga mo ‘ulumotu‘a, ‘a e lau ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 39,
      "text": "ko honau tokolahi na‘e lau mei he matakali ‘o Tani ko e toko ono mano mā toko ua afe mā toko fitungeau."
    },
    {
      "verse": 40,
      "text": "‘I ha‘a ‘Āseli, ko honau tohi hohoko, ‘o faka-e-honau-ngaahi-fa‘ahinga mo ‘ulu motu‘a, ‘a e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 41,
      "text": "ko honau tokolahi na‘e lau mei he matakali ‘o ‘Āseli ko e toko fā mano mā toko nimangeau."
    },
    {
      "verse": 42,
      "text": "‘I ha‘a Nafitalai, ko honau tohi hohoko, ‘o faka-e-honau-ngaahi-fa‘ahinga mo ‘ulumotu‘a, ‘a e tohi ‘o honau hingoa, ‘o kamata mei he uofulu ta‘u ‘o fai hake, ‘a kinautolu na‘e tu‘u ‘i he tau;"
    },
    {
      "verse": 43,
      "text": "ko honau tokolahi na‘e lau mei he matakali ‘o Nafitalai ko e toko nima mano mā toko tolu afe mā toko fāngeau."
    },
    {
      "verse": 44,
      "text": "Ko kinautolu ia na‘e lau, ‘a ia na‘e lau ‘e Mōsese mo ‘Ēlone mo e hou‘eiki ‘i ‘Isileli, ‘a ia na‘a nau toko hongofulu mā ua, ‘o takitaha fakafofonga ki hono ‘ulumotu‘a."
    },
    {
      "verse": 45,
      "text": "Ko ia ko e lau kātoa ‘o ha‘a ‘Isileli ‘i honau ngaahi ‘ulumotu‘a, kamata mei he uofulu ta‘u ‘o fai hake, ‘a e ‘Isileli kotoa na‘e tu‘u ‘i he tau."
    },
    {
      "verse": 46,
      "text": "‘Io, ko honau lau kotoa ko e toko ono kilu mā toko tolu afe mā toko nimangeau mā toko nimangofulu."
    },
    {
      "verse": 47,
      "text": "Ka ko e kau Līvai na‘e ‘ikai tohi fakataha kinautolu ‘i he lau ‘o e ngaahi matakali fakatupu‘anga."
    },
    {
      "verse": 48,
      "text": "He na‘e folofola ‘a Sihova kia Mōsese, ‘o pehē,"
    },
    {
      "verse": 49,
      "text": "Ka ko e matakali ‘o Līvai ‘e ‘ikai te ke lau, pea ko honau tokolahi ‘e ‘ikai te ke fatu fakataha mo ‘Isileli;"
    },
    {
      "verse": 50,
      "text": "ka te ke fakanofo ‘a e kau Līvai ke ngāue ki he Tāpanekale Fakamo‘oni‘anga, pea mo hono nāunau kehekehe, mo e me‘a kotoa pē ‘oku kau ai; te nau fua ‘a e Tāpanekale mo hono nāunau kotoa, ‘io, ko e fa‘ahinga ko ia te nau tauhi ia, pea te nau fokotu‘u hanau tēniti ‘o takatakai ki he Tāpanekale."
    },
    {
      "verse": 51,
      "text": "Pea ka hiki atu ‘a e Tāpanekale, ‘e veteki ia ‘e he kau Līvai; pea ka pehē ke tu‘u ‘a e Tāpanekale, ‘e fokotu‘u ia ‘e he kau Līvai; pea ko ha kehe ‘oku fakaofi mai ‘e tāmate‘i."
    },
    {
      "verse": 52,
      "text": "Pea ‘e fokotu‘u tēniti ‘a ha‘a ‘Isileli takitaha ‘i hono ‘apitanga, pea takitaha ‘i hono fuka ‘o fakakongakau."
    },
    {
      "verse": 53,
      "text": "Ka ko e kau Līvai te nau ‘apitanga takatakai ki he Tāpanekale Fakamo‘oni‘anga, ke ‘oua na‘a tō ha houhau ki he fakataha ‘o ha‘a ‘Isileli; pea ‘e fai ‘e he kau Līvai ‘a e tauhi ‘o e Tāpanekale Fakamo‘oni‘anga."
    },
    {
      "verse": 54,
      "text": "Pea fai ‘e ha‘a ‘Isileli; hangē ko ia kotoa na‘e tu‘utu‘uni ‘e Sihova kia Mōsese, na‘e pehē ‘enau fai."
    }
  ],
  "timestamp": "2025-08-08T15:54:05.319808"
}