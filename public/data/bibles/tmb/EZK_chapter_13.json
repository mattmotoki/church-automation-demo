{
  "book": "EZK",
  "book_name": "Ezekiel",
  "chapter": 13,
  "version_id": 1307,
  "url": "https://www.bible.com/bible/1307/EZK.13",
  "verses": [
    {
      "verse": 1,
      "text": "PEA hoko, ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Hako‘i-tangata, fai ha palofisai ki he kau palōfita ‘o ‘Isileli, ‘a kinautolu ‘oku lavaki palofisai; ‘io, ke ke lea ki he fa‘ahinga ‘oku palofisai mei honau loto, Mou fanongo ki he folofola ‘a Sihova."
    },
    {
      "verse": 3,
      "text": "Ko e folofola ‘eni ‘a ‘Ātonai Sihova, ‘Oiauē ‘a e kau palōfita vale, ‘a ia ‘oku nau muimui ki he laumālie ‘onautolu, mo e me‘a kuo ‘ikai te nau māta‘ia!"
    },
    {
      "verse": 4,
      "text": "‘E ‘Isileli, kuo hoko ho‘o kau palōfita ‘o hangē ko e fanga fōkisi ‘i he ngaahi potu ‘oku lusa."
    },
    {
      "verse": 5,
      "text": "Tala‘ehai kuo mou ‘alu hake ke tu‘u ‘i he ngaahi potu ‘oku ava, pea tala‘ehai kuo mou fakamā‘opo‘opo hake ‘a e ‘ā ki he fale ‘o ‘Isileli, ke tu‘u ‘i he tau ‘i he ‘ao ‘o Sihova."
    },
    {
      "verse": 6,
      "text": "‘Oku nau mata vīsone loi, pea ‘oku nau fai ‘a e tongafisi kākā, ‘a kinautolu ‘oku lau, “Ko Sihova ‘eni mei he Ta‘ehāmai;” ‘osi kuo ‘ikai fekau kinautolu ‘e Sihova, ke nau ‘amanaki ‘e tu‘u ‘enau lea."
    },
    {
      "verse": 7,
      "text": "‘Ikai ko e vīsone loi ‘oku mou māta‘i? ‘ikai ko e tongafisi kākā, ‘oku mou lea‘aki, ho‘omou pehē, “Ko Sihova ‘eni mei he Ta‘ehāmai;” ‘osi, kuo ‘ikai te u lea au?"
    },
    {
      "verse": 8,
      "text": "Ko ia, ko e folofola ‘eni ‘a ‘Ātonai Sihova, Ko e me‘a ‘i ho‘omou lea‘aki ‘a e loi, mo palofisai ‘aki ‘a e kākā, ko ia, ko au ‘eni te u fai kiate kimoutolu–ko ‘Ātonai Sihova ia mei he Ta‘ehāmai."
    },
    {
      "verse": 9,
      "text": "‘Io, ko hoku nima ni ‘e ala ki he kau palōfita mata vīsone loi, mo fai tongafisi kākā: ‘e ‘ikai te nau kau ki he kāpineti ‘a hoku kakai, pea ‘i he tohi kakai ‘a ‘Isileli ‘e ‘ikai tu‘u honau hingoa, pea ko e kelekele ‘o ‘Isileli ‘e ‘ikai te nau a‘u ki ai; pea te mou ‘ilo ko ‘Ātonai Sihova au."
    },
    {
      "verse": 10,
      "text": "Koe‘uhi ā, ‘io, koe‘uhiā kuo nau taki hē hoku kakai, he‘enau pehē, “Ko e tu‘umālie;” ‘osi, ‘oku ‘ikai ha tu‘umālie, pea ka langa ‘e ha kakai ha ‘ā, pea vakai ‘oku nau vali lahe ia."
    },
    {
      "verse": 11,
      "text": "Tala ki he kau vali lahe na, ‘e tō ia: ‘oku hoko mai ha lōvai. “Pea ko kimoutolu, ‘a e ngaahi ‘Uhamaka, mou tō; pea ko koe, Matangi afā, hae mai.”"
    },
    {
      "verse": 12,
      "text": "Pea vakai, ‘oku holo ‘a e ‘ā: ‘ikai koā ‘e ‘eke atu, Kofa‘ā ‘a e lahe na‘a mou vali ‘aki?"
    },
    {
      "verse": 13,
      "text": "Ko ia, ko e folofola ‘eni ‘a ‘Ātonai Sihova; Te u tuku ke hae mai ha matangi afā ‘i he‘eku kakaha; pea ‘e hoko ha lōvai ‘i he‘eku ‘ita, mo e ngaahi ‘uha maka ‘i he houhau ke faka‘auha."
    },
    {
      "verse": 14,
      "text": "Pea te u holoki ‘a e ‘ā kuo mou vali lahe; ‘io, te u tulaki ia ki he kelekele ke hā hono tu‘unga: ‘io, ‘e tō ia, pea te mou ‘auha fakataha mo ia, pea te mou ‘ilo ko Sihova au."
    },
    {
      "verse": 15,
      "text": "‘Io, te u ‘osiki ‘eku ‘ita ki he ‘ā, mo kinautolu ‘oku vali lahe ia; pea te u lea kiate kimoutolu, ‘o pehē, Kuo ngata ‘a e ‘ā, pea ngata mo kinautolu na‘e vali ia:"
    },
    {
      "verse": 16,
      "text": "‘io, ‘a e kau palōfita ‘Isileli, ‘a kinautolu na‘e fai palofisai ki Selusalema, ‘o mata vīsone melino ma‘ana; ‘osi, ‘oku ‘ikai ha melino–ko ‘Ātonai Sihova ia mei he Ta‘ehāmai."
    },
    {
      "verse": 17,
      "text": "Sini, Hako‘i-tangata, ‘ai ho mata ki he fānau fefine ‘a ho kakai, ‘oku fai palofisai mei honau loto, ‘io, ke ke palofisai kiate kinautolu."
    },
    {
      "verse": 18,
      "text": "Pea ke pehē, Ko e folofola ‘eni ‘a ‘Ātonai Sihova. ‘Oiauē ‘a e kau fefine ‘oku nau tuitui ‘ufi‘ufi ki he hokotanga kehekehe ‘o e ongo nima, pea ‘oku nau ngaohi pūlou ki he ‘ulu ‘o e fōtunga kehekehe, ko ‘enau pō laumālie! Te mou pō koā ‘a e laumālie ‘o hoku kakai, ‘o fakahaofi ‘a e laumālie ‘omoutolu?"
    },
    {
      "verse": 19,
      "text": "Pea te mou va‘inga‘aki au ki hoku kakai koe‘uhi ko e falukunga pa‘ale mo e ngaahi konga mā, ke tāmate‘i ‘a e ngaahi laumālie na‘e mei mo‘ui, pea ke fakamo‘ui ‘a e ngaahi laumālie na‘e ‘ikai totonu ke mo‘ui, ‘o fai‘aki ho‘omou ngaahi loi ki hoku kakai, ‘a ia ‘oku nau ongongofua ki he loi?"
    },
    {
      "verse": 20,
      "text": "Ko ia, ko e folofola ‘eni ‘a ‘Ātonai Sihova, Ko au ‘eni te u ngāue ki homou ngaahi ‘ufi‘ufi na, ‘a ia kuo mou ‘ai ke tauhele ‘aki; te u ‘ai ‘a e ngaahi laumālie ke nau ‘atā, ‘io, te u hae kinautolu mei homou nima; pea te u tukuange ‘a e ngaahi laumālie, ‘a ia ‘oku mou nofo hono pō, ko e ngaahi laumālie ke puna."
    },
    {
      "verse": 21,
      "text": "Te u hae foki homou ngaahi pūlou, pea hamusi hoku kakai mei homou nima; pea ‘e ‘ikai te nau toe hoko ko e me‘a ke mou pō; pea te mou ‘ilo ko Sihova au."
    },
    {
      "verse": 22,
      "text": "Koe‘uhi ā na‘a mou fakamamahi ‘a e loto ‘o si‘i faitotonu ‘aki ‘a e loi; ‘osi, ‘oku ‘ikai hano fakamamahi ‘oku fie fai ‘e au; pea na‘a mou poupou ‘a e nima ‘o e angahala, ko ia ‘oku ‘ikai ai te ne foki mei hono hala kovi ke ma‘u mo‘ui."
    },
    {
      "verse": 23,
      "text": "Ko ia ‘e ‘ikai te mou toe mata vīsone loi, mo fai ‘a e tongafisi: Pea te u hamusi hoku kakai mei homou nima; pea te mou ‘ilo ko Sihova au."
    }
  ],
  "timestamp": "2025-08-08T15:56:22.427678"
}