{
  "book": "HEB",
  "book_name": "Hebrews",
  "chapter": 9,
  "version_id": 1307,
  "url": "https://www.bible.com/bible/1307/HEB.9",
  "verses": [
    {
      "verse": 1,
      "text": "PEA ko ia, ko e ‘uluaki fuakava foki na‘e ai hono ngaahi tu‘utu‘uni lotu, mo e Fale Tapu ‘o māmani."
    },
    {
      "verse": 2,
      "text": "He na‘e fokotu‘u ha Tāpanekale, ‘a ia ko hono ‘uluaki feitu‘u na‘e ‘i ai ‘a e tu‘unga maama, mo e tēpile, mo e fokotu‘unga mā: ko e feitu‘u Tāpanekale ia ‘oku ui ko e Potu Tapu."
    },
    {
      "verse": 3,
      "text": "Pea ‘i he tuku mai hono ua ‘o e tatau, na‘e ‘i ai ‘a e feitu‘u Tāpanekale ‘oku ui ko e Potu Toputapu."
    },
    {
      "verse": 4,
      "text": "‘A ia ‘oku kau ai ‘a e ‘ōlita tutu‘anga ‘inisēnisi, ‘a ia na‘e koula, mo e ‘a‘ake ‘o e kovinānite, ‘a ia na‘e ‘ufi‘ufi koula hono feitu‘u kotoa pē, ‘a ia na‘e ‘i ai ‘a e ‘ainga mana na‘e koula, mo e tokotoko ‘o ‘Ēlone, ‘a ia na‘e muka mai, mo e ongo maka tohi‘anga fuakava."
    },
    {
      "verse": 5,
      "text": "Pea na‘e tu‘u ‘i ‘olunga ‘a e ongo Selupimi ‘o e Sikaina na‘e fakamalumalu ‘a e hōifua‘anga–ka ko e ngaahi me‘a ko ia ‘oku ‘ikai ke lava ke lea fakafo‘ime‘a ki ai ‘i he taimi ni."
    },
    {
      "verse": 6,
      "text": "Pea ko eni, kuo fokotu‘u leva ‘a e ngaahi me‘a ko ia, na‘e hū ‘a e kau taula‘eiki ki he ‘uluaki feitu‘u Tāpanekale ‘i he taimi kotoa pē, he fai ‘o e ngaahi ngāue fakalotu."
    },
    {
      "verse": 7,
      "text": "Ka ko hono ua na‘e tu‘o taha pē ‘i he ta‘u, pea fai ‘e he Taula‘eiki Lahi toko taha pē; pea na‘a mo ia na‘e ‘ikai te ne hū ‘o ta‘e te ne ‘alu mo ia ha toto, ‘a ia na‘a ne ‘atu koe‘uhi ko ia, pea koe‘uhi ko e ngaahi faivale ‘a e kakai:"
    },
    {
      "verse": 8,
      "text": "ko e fakamahino mei ai ‘e he Laumālie Mā‘oni‘oni ‘a e me‘a ni, Kuo te‘eki ke fakae‘a ‘a e hala ki he Potu Toputapu, lolotonga ‘oku kei ‘i ai ‘a e ‘uluaki feitu‘u Tāpanekale."
    },
    {
      "verse": 9,
      "text": "‘A ia ko e fakatātā ki he kuonga ‘oku lolotonga ni, pea hangē ko ia ‘oku lolotonga ‘atu ‘a e ngaahi me‘a‘ofa mo e ngaahi feilaulau, ‘a ia ‘oku ‘ikai ha‘anau mafai ke fakahaohaoa fakakonisēnisi ‘a ia ‘oku lotu ‘aki ia."
    },
    {
      "verse": 10,
      "text": "Ko e ngaahi me‘a ‘oku ō pē mo e ngaahi tō‘onga kai mo inu, mo e ngaahi papitaiso kehekehe, ko e koto tu‘utu‘uni fakakakano pē, ne hilifaki mai ke ‘Oua ke hoko ‘a e kuonga ‘o e Fakafo‘ou."
    },
    {
      "verse": 11,
      "text": "Ka ‘i he a‘u mai ‘a Kalaisi, ko e Taula‘eiki Lahi ‘o e ngaahi lelei ka hoko ni, na‘a ne fou atu ‘i he Tāpanekale lahi mo haohaoa ange ko ē, ‘a ia ne ‘ikai ngaohi ‘e he nima, ‘e ia ko e pehē na‘e ‘ikai ‘o e ‘ūnivēsi ko eni,"
    },
    {
      "verse": 12,
      "text": "‘uma‘ā ha‘ane ‘alu ‘aki ‘a e toto ‘o e kosi mo e kafi, ka ‘aki hono ta‘ata‘a ‘o‘ona pē, ‘o ne hū ai ke tātu‘otaha ki he Potu Toputapu na, ‘o ne lava‘i ai ha huhu‘i ta‘engata."
    },
    {
      "verse": 13,
      "text": "He kapau ā na‘e lava ‘e he toto ‘o e fanga kosi mo e fanga pulu mo e efuefu ‘o ha pulu fefine, ‘i hono luluku ‘aki ‘a e kakai kuo ta‘ema‘a–kapau na‘e lava ‘e ia ke fakama‘a ‘a e kakano."
    },
    {
      "verse": 14,
      "text": "Huanoa ‘a e ta‘ata‘a ‘o Kalaisi, ‘a ia na‘a ne ‘oatu ‘e ia ia ta‘ehano mele ki he ‘Otua, fai ‘e ha laumālie laui ‘ītāniti–huanoa ‘ene fakama‘a ‘e he ta‘ata‘a ko ia hotau konisēnisi mei he ngaahi ngāue mate, ke tau tauhi ‘a e ‘Otua ‘oku mo‘ui."
    },
    {
      "verse": 15,
      "text": "Pea ko hono ‘uhinga ia ‘oku ne nofo ko e Fakalaloa ‘o e Fuakava Fo‘ou: koe‘uhi ‘i he fai ‘o ha mate mo‘o huhu‘i ‘o e ngaahi angahala ne hoko lolotonga ‘a e ‘uluaki fuakava, kae toki ma‘u ‘e kinautolu kuo ui ‘a e palōmesi, ko e tofi‘a ta‘engata."
    },
    {
      "verse": 16,
      "text": "He ka ai ha fuakava kuo fai, kuo pau ke kau ai ‘a e mate ‘o ia ne ne fai ia."
    },
    {
      "verse": 17,
      "text": "He ‘oku mamafa ha fuakava ‘oka ō mo e mate ha ni‘ihi: he ‘anefē ia ha ma‘u ha fuakava, ka ‘oku mo‘ui ‘a ia na‘a ne fai?"
    },
    {
      "verse": 18,
      "text": "Ko ia ai, na‘a mo e ‘uluaki fuakava na‘e ‘ikai fokotu‘u ta‘eha toto."
    },
    {
      "verse": 19,
      "text": "He hili hono lea‘aki ‘e Mōsese ‘a e tu‘utu‘uni takitaha, ‘o fakatatau ki he Lao, ‘i he ‘ao ‘o e kakai kotoa pē; na‘a ne to‘o ‘a e toto ‘o e fanga kafi mo e fanga kosi, mo e vai, mo e fulufulu‘i sipi kula, mo e va‘a ‘īsope, ‘o ne luluku ‘aki ia ‘a e tohi foki, mo e kakai kotoa pē,"
    },
    {
      "verse": 20,
      "text": "‘o ne pehē, Ko eni ‘a e toto ‘o e fuakava, ‘a ia kuo tu‘utu‘uni ma‘amoutolu ‘e he ‘Otua."
    },
    {
      "verse": 21,
      "text": "Kae‘uma‘ā na‘a ne luluku pehē foki ‘a e Tāpanekale, mo e nāunau kotoa ‘o e lotu, ‘aki ‘a e toto:"
    },
    {
      "verse": 22,
      "text": "‘io, ‘i he tu‘utu‘uni ‘a e Lao ‘oku ‘ikai mei ai ha me‘a ka ‘oku fakama‘a ‘aki ‘a e toto: pea ka ‘ikai ha lilingi toto, ‘oku ‘ikai ha fakamolemole."
    },
    {
      "verse": 23,
      "text": "‘Āua, tā na‘e pau ke fakama‘a ‘aki ‘a e ngaahi me‘a pehē ‘a e ngaahi fakatātā ‘o e ngaahi me‘a ‘i he langi; ka ke fai‘aki ha feilaulau lelei hake ‘i hena ki he ngaahi me‘a tonu fakalangi."
    },
    {
      "verse": 24,
      "text": "He tala‘ehai kuo hū ‘a Kalaisi ki he Potu Toputapu ne ngaohi ‘e he nima, ko e fakatātā pē ‘o e mo‘onia, ka ki he langi tonu, ke fakahā ni ia ki he fofonga ‘o e ‘Otua ma‘atautolu."
    },
    {
      "verse": 25,
      "text": "Kae‘uma‘ā na‘e ‘ikai te ne hū ke ne ‘oatu tu‘o lahi ia, ‘o hangē ko e hū ‘a e kau Taula‘eiki Lahi ki he Potu Toputapu ‘i he ta‘u kotoa pē ‘aki ha toto kehe."
    },
    {
      "verse": 26,
      "text": "He ka ne pehē, pea tā ne pau ke to‘o lahi hono feia talu e tanu pou ‘o māmani: ka ‘i hono anga ko eni, kuo tātu‘otaha ‘ene hā ‘i he faka‘osi ‘o e ngaahi kuonga, ke tāmate‘i ‘a e angahala ‘aki ‘ene feilaulau ‘a‘ana."
    },
    {
      "verse": 27,
      "text": "Pea hangē kuo tu‘utu‘uni ki he kakai ke mate tātu‘otaha pē, pea hili ia ko e fakamaau pē;"
    },
    {
      "verse": 28,
      "text": "pehē foki mo e Mīsaia, ko e me‘a ‘i hono ‘oatu tātu‘otaha ke fua ‘a e angahala ‘o e tokolahi, ko ia te ne toe hā, ta‘eha angahala, ki he kakai ‘oku nofo‘aki tali kiate ia, mo‘onau fakamo‘ui."
    }
  ],
  "timestamp": "2025-08-08T15:57:56.549121"
}