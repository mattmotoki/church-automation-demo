{
  "book": "EPH",
  "book_name": "Ephesians",
  "chapter": 4,
  "version_id": 1307,
  "url": "https://www.bible.com/bible/1307/EPH.4",
  "verses": [
    {
      "verse": 1,
      "text": "KO IA ‘oku ou tokoni atu, ‘a kita ‘oku te nofo pilīsone ko ‘ete ‘i he ‘Eiki, ke mou laka ‘o taau mo e lakanga na‘e ui kimoutolu ki ai,"
    },
    {
      "verse": 2,
      "text": "pea ō mo e fa‘a faka‘aki‘akimui mo e anga malū, pea ō mo e anga mokomoko ‘o mou fekātaki‘aki pē ‘i he ‘ofa,"
    },
    {
      "verse": 3,
      "text": "mo feinga ke tauhi ‘aki ‘a e no‘o ko e melino, ‘a e taha kuo fakatupu ‘e he Laumālie."
    },
    {
      "verse": 4,
      "text": "‘Oku taha pē ‘a e Sino, pea taha ‘a e Laumālie, hangē foki ‘oku taha ‘a e ‘amanaki ‘oku tupu mei he ui na‘e ui‘aki kimoutolu."
    },
    {
      "verse": 5,
      "text": "‘Oku taha pē ‘a e ‘Eiki, taha ‘a e Tui, taha ‘a e Papitaiso;"
    },
    {
      "verse": 6,
      "text": "taha ‘a e ‘Otua mo Tamai ‘a e kakai kotoa pē, ‘a ia ‘oku pule ki he kakai kotoa pē, pea ‘oku fou atu ‘i he kakai kotoa pē pea ‘oku nofo‘ia ‘a e kakai kotoa pē."
    },
    {
      "verse": 7,
      "text": "Ka na‘e foaki kelesi kiate kitautolu tāutaha, ‘o fakafuofua ki he lahi ‘o e me‘a‘ofa ‘a Kalaisi."
    },
    {
      "verse": 8,
      "text": "Ko ia ‘oku ne folofola ai, “Ne ne hā‘ele ki ‘olunga Ne ne taki pōpula ha koto pōpula, Pea ne foaki me‘a‘ofa ki he tangata.”"
    },
    {
      "verse": 9,
      "text": "Pea ko e lau ki he‘ene hā‘ele ki ‘olunga, ko e hā hano ‘uhinga ka ko eni pē, tā na‘a ne hā‘ele hifo foki ki Lolofonua."
    },
    {
      "verse": 10,
      "text": "Ko ia na‘a ne hā‘ele hifo, ko ia pē foki na‘a ne hā‘ele hake, ‘o ‘osi hifo ‘a e ngaahi langi; koe‘uhiā ke ne aoniu ‘i he me‘a kotoa pē."
    },
    {
      "verse": 11,
      "text": "Pea foaki pē ‘e ia ha ni‘ihi ‘oku ‘aposetolo, ha ni‘ihi ‘oku palōfita, ha ni‘ihi ‘oku ‘evangeliō, ha ni‘ihi ‘oku tauhi mo faiako:"
    },
    {
      "verse": 12,
      "text": "koe‘uhi ke ‘osi sāuni ‘a e kakai lotu ma‘a e ngāue tokoni, mo‘o langa hake ‘a e sino ‘o Kalaisi:"
    },
    {
      "verse": 13,
      "text": "kae‘oua ke tau a‘usia kotoa pē ‘a e tui taha mo e ‘ilo taha ki he ‘Alo ‘o e ‘Otua, ke a‘usia ‘a e tangata haohaoa, ke a‘usia ‘a e fua, ko e lahi ‘o e kakato ‘a Kalaisi."
    },
    {
      "verse": 14,
      "text": "Koe‘uhi ke ‘oua na‘a tau kei tamaiki, ‘o felīlī‘aki mo fe‘ave‘aki fano ‘e he matangi fakaakonaki kotoa pē ‘oku tupu ‘i he fiemu‘a ‘a e kakai, ‘i he kākā ‘oku ngāue ke maau ‘a e me‘a fakahē:"
    },
    {
      "verse": 15,
      "text": "ka tau fai‘aki ‘a e totonu ‘i he ‘ofa, ‘o tau tupu hake ‘i he‘etau me‘a kotoa pē ke hokosi ‘a e toko taha ko ia, ‘a ia ko e ‘Ulu, ‘a Kalaisi:"
    },
    {
      "verse": 16,
      "text": "‘a ia ‘oku hokohoko lelei mei ai, mo fema‘uma‘utaki mei ai, ‘a e sino kotoa, pea fai ai pē ‘ene tupu mei he ngaahi fakahoko‘anga kotoa pē ‘o e tokoni, ‘i he ngāue ‘a e fo‘i me‘a takitaha ‘o taau mo ‘ene mafai, mo‘o langa hake ‘o e sino ‘i he ‘ofa."
    },
    {
      "verse": 17,
      "text": "Ko ia, ko e me‘a ‘oku ou tala mo fakapapau atu ‘i he ‘Eiki, ‘a ‘eni, ke ‘oua te mou kei laka ‘o hangē ko e fai ‘a Senitaile; ‘a ia ‘oku nau fou ‘i he muna ‘a honau loto,"
    },
    {
      "verse": 18,
      "text": "kuo fakapo‘uli honau ‘atamai, kuo nau motu mei he mo‘ui ‘a e ‘Otua, ko e me‘a ‘i he vale ‘oku nofo‘ia kinautolu, ko e me‘a ‘i he fakafefeka honau loto:"
    },
    {
      "verse": 19,
      "text": "‘a ia ko e fa‘ahinga ‘oku ongonoa, pea nau li‘oa kinautolu ki he pau‘u, ke fai ‘a e anga‘uli kotoa pē ‘i he havala."
    },
    {
      "verse": 20,
      "text": "Ka tala‘ehai na‘e pehē ho‘omou ako Kalaisi:"
    },
    {
      "verse": 21,
      "text": "he ‘oku te pehē ko ia ia na‘a mou fanongo ki ai, pea ‘i ho‘omou ‘iate ia na‘a mou ako ‘i he ‘alunga ‘o e mo‘oni ‘oku hā ‘ia Sīsū–"
    },
    {
      "verse": 22,
      "text": "‘o pehē, ke mou liliu ho‘omou tō‘onga mu‘a, ‘o hu‘ihu‘i ‘a e motu‘a tangata, ‘a ia ‘oku ‘au‘auha ko e me‘a ‘i he ngaahi holi ‘a kākā:"
    },
    {
      "verse": 23,
      "text": "pea ke mou tuku ke fai ai pē homou fakafo‘ou ‘e he Laumālie ‘o homou ‘atamai;"
    },
    {
      "verse": 24,
      "text": "pea ke mou kofu ‘aki ‘a e tangata fo‘ou, ‘a ia na‘e ngaohi ke hoko ki he ‘Otua ‘i he angatonu mo e mā‘oni‘oni ‘a Mo‘oni."
    },
    {
      "verse": 25,
      "text": "Pea ko eni, kuo tuku ‘a e loi, ko ia mou takitaha lea mo‘oni ‘i he feangai mo hono kaungā‘api; he ko e ngaahi kupu kitautolu ‘oku fekau‘aki."
    },
    {
      "verse": 26,
      "text": "‘Ita pē, kae‘oua ‘e angahala ai: ‘oua ‘e tuku ke tō ‘a e la‘ā ‘oku mou kei mamahi;"
    },
    {
      "verse": 27,
      "text": "kae‘uma‘ā, ‘oua na‘a tuku ha ava ki he Tēvolo."
    },
    {
      "verse": 28,
      "text": "Ke ‘oua na‘a kei kaiha‘a ‘e he kaiha‘a: ka ne fakafitefita‘a mu‘a, ‘o ngāue‘aki ‘a e ongo nima ko ia ki he me‘a ‘oku lelei, koe‘uhi ke ai ha‘ane me‘a ke foaki ki he masiva."
    },
    {
      "verse": 29,
      "text": "‘Ilonga ha lea ‘e ‘ikai sia‘a, pea tapu ‘ene hū atu mei homou ngutu: ka ‘oka ai ha me‘a ‘oku ngali ‘aonga ‘i he faingata‘a ‘oku fai, ke ‘alu atu ia, hei‘ilo ‘e ma‘u tokoni mei ai ‘e he kakai ‘oku fanongo."
    },
    {
      "verse": 30,
      "text": "Pea ‘oua ‘e ‘ai ke mamahi ‘a e Laumālie Mā‘oni‘oni ko ia ‘o e ‘Otua, ‘a ia na‘e sila ‘aki kimoutolu ki he ‘aho huhu‘i."
    },
    {
      "verse": 31,
      "text": "Ko e fakamahū kotoa pē mo e lili mo e ‘ita mo e fe‘ioho‘aki mo e lau‘ikovi, tuku ke hiki ia meiate kimoutolu, ‘io, mo e lotokovi kotoa."
    },
    {
      "verse": 32,
      "text": "Ka mou anga‘ofa mu‘a ‘i ho‘omou feangai, mo manava‘ofa, pea mou fefakamolemole‘aki, ‘o hangē foki ko e ‘Otua ne ne fakamolemole kimoutolu ‘ia Kalaisi. Ko ia, mou hoko mu‘a ko e kau fa‘ifa‘itaki ki he ‘Otua, ‘o taau mo e fānau kuo ‘ofeina:"
    },
    {
      "verse": 33,
      "text": "pea fou ‘i he ‘ofa, ‘o hangē foki ko Kalaisi ne ne ‘ofa‘i kimoutolu, ‘o ne li‘oa ia koe‘uhi ko kimoutolu, ko e hifo mo e feilaulau ki he ‘Otua mo‘o ngangatu fakahōifua."
    }
  ],
  "timestamp": "2025-08-08T15:57:37.588093"
}