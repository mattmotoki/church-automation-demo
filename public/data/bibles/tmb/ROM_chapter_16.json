{
  "book": "ROM",
  "book_name": "Romans",
  "chapter": 16,
  "version_id": 1307,
  "url": "https://www.bible.com/bible/1307/ROM.16",
  "verses": [
    {
      "verse": 1,
      "text": "‘OKU OU fakaongolelei atu ‘a Fīpē, ko si‘otau tokoua lotu, pea ko e fefine akonaki foki ‘i he siasi ‘i Senikelea:"
    },
    {
      "verse": 2,
      "text": "ke mou tali lelei ia ‘i he ‘Eiki, ‘a ia ‘oku taau mo e kau lotu ke fai; pea ka ai ha me‘a te ne fiema‘u ai ha‘amou tokoni, pea mou poupou ai ia: he ko e toko taha ia kuo ne taukapo‘i ‘a e me‘a ‘a e tokolahi, pea mo au foki."
    },
    {
      "verse": 3,
      "text": "Tala hoku ‘ofa kia Pīsila mo ‘Akuila, ko si‘i ongo kaungā ngaue ‘o‘oku ‘i he ngāue ‘a Kalaisi Sīsū:"
    },
    {
      "verse": 4,
      "text": "ko e ongo me‘a ia na‘a na fakalalango ho‘onaua u‘a ke fakahaofi ‘eku mo‘ui. Tala‘ehai ko au pē ‘oku fakafeta‘i kiate kinaua, ka ‘oku pehē mo e ngaahi siasi kotoa ‘o Senitaile."
    },
    {
      "verse": 5,
      "text": "Tala hoku ‘ofa foki ki he siasi ‘oku ‘i hona fale."
    },
    {
      "verse": 6,
      "text": "Tala hoku ‘ofa ki si‘oku ‘ofa‘anga ko ‘Epaineto, ‘a ia ko e polopolo ‘o ‘Ēsia kia Kalaisi. Tala hoku ‘ofa kia Mele; ko e fefine ia na‘e lahi ‘ene fakaongosia ma‘amoutolu."
    },
    {
      "verse": 7,
      "text": "Tala hoku ‘ofa kia ‘Anitalonaika mo Siunia, ko si‘i ongo kāinga ‘o‘oku, mo si‘i ongo kaunga-nofo-pilīsone mo au; ko e ongo me‘a ia ‘oku tokangaekina ‘i he ha‘oha‘onga ‘o e kau ‘Aposetolo, pea na‘a na tomu‘a Kalisitiane ‘iate au."
    },
    {
      "verse": 8,
      "text": "Tala hoku ‘ofa kia ‘Amipeleasi, ko si‘oku ‘ofa‘anga ‘i he lotu."
    },
    {
      "verse": 9,
      "text": "Tala hoku ofa kia ‘Uapane, ko e kaungā ngaue ‘otaua ‘i he ngāue ‘a Kalaisi; pea ki si‘oku ‘ofa‘anga ko Sītaki."
    },
    {
      "verse": 10,
      "text": "Tala hoku ‘ofa ki si‘i ‘Āpeli, ko e tangata kuo ‘osi-‘a-sivi ‘i he ngāue ‘a e ‘Eiki. Tala hoku ‘ofa kiate kinautolu ‘oku ‘i he ‘api ‘o ‘Alisitopulo."
    },
    {
      "verse": 11,
      "text": "Tala hoku ‘ofa ki si‘oku kāinga ko Hēlotioni. Tala hoku ‘ofa kiate kinautolu ‘oku ‘i he ‘api ‘o Nāsiso, ‘a kinautolu kuo lotu."
    },
    {
      "verse": 12,
      "text": "Tala hoku ‘ofa kia Talaifina mo Talaifosa, ‘a ia ‘oku na fakafitefita‘a ‘i he ngāue ‘a e ‘Eiki. Tala hoku ‘ofa kia Pēsisi, ko si‘i fefine ‘ofeina; ko e toko taha ia kuo lahi ‘ene fakafitefita‘a ‘i he ngāue ‘a e ‘Eiki."
    },
    {
      "verse": 13,
      "text": "Tala hoku ‘ofa kia Lūfusi, ko e tangata taungafili ‘i he lotu; pea ki he‘ene fa‘ē, ‘a ia ko si‘eku fa‘ē foki."
    },
    {
      "verse": 14,
      "text": "Tala hoku ‘ofa kia ‘Asinikalaito, mo Felekoni, mo Heamesi, mo Patalopa, mo Heamasi, mo e kāinga ‘oku nofo mo kinautolu."
    },
    {
      "verse": 15,
      "text": "Tala hoku ‘ofa kia Filoloko mo Siulia, kia Nīlio foki mo hono tuofefine mo ‘Olimipa, pea ki he kāinga lotu kotoa pē ‘oku nofo mo kinautolu."
    },
    {
      "verse": 16,
      "text": "Mou fefekita‘aki ‘aki ha ‘uma tapu. ‘Oku ‘ofa atu ‘a e ngaahi siasi kotoa pē ‘o Kalaisi."
    },
    {
      "verse": 17,
      "text": "Ka ‘oku te enginaki atu, kāinga, ke mou vakai ‘a kinautolu ‘oku fakatupu ‘a e ngaahi fakavahavaha‘a mo e ngaahi tūkia‘anga ‘a ia ‘oku fehālaaki mo e tokāteline na‘a mou ako ai; pea mou faka‘ehi‘ehi meiate kinautolu."
    },
    {
      "verse": 18,
      "text": "He ko e fa‘ahinga ko ia ‘oku ‘ikai te nau ngāue ki hotau ‘Eiki ko Kalaisi, ka ki ho‘onautolu kete pē; pea ko e me‘a he‘enau lea momole‘olunga, mo ‘enau ngutu melie, ‘oku nau kākaa‘i ‘a e loto ‘o e kakai ‘oku fo‘ou ki he kovi."
    },
    {
      "verse": 19,
      "text": "Seuke, ko e me‘a ki ho‘omou talangofua, kuo pavake hono ongoongo ki he kakai kotoa pē: ko ia ‘oku te fiefia ‘iate kimoutolu: ka ‘oku te loto ke mou poto ki he fai lelei, kae vale ki he fai kovi."
    },
    {
      "verse": 20,
      "text": "Pea ko e ‘Otua, ‘a ia ‘oku ‘a ‘Ene ‘Afio ‘a e fakamelino, ‘e vave ‘ene laiki ‘a Sētane ‘i homou lalo va‘e. Ko e kelesi ‘a hotau ‘Eiki ko Sīsū, ‘ofa ke ‘iate kimoutolu ia!"
    },
    {
      "verse": 21,
      "text": "‘Oku ‘ofa atu ‘a Tīmote, ko si‘oku kaungā ngāue, kae‘uma‘ā si‘oku kāinga ko Lūsio, mo Sēsoni, mo Sosipeta."
    },
    {
      "verse": 22,
      "text": "‘Oku ou ‘ofa atu ‘i he ‘Eiki ‘e au Teasio na‘a ku tohi ‘a e ‘ipiseli ni."
    },
    {
      "verse": 23,
      "text": "‘Oku ‘ofa atu ‘a Keio, ‘a ia ‘oku ne tauhi kiate au, pea ki he siasi kātoa. ‘Oku ‘ofa atu ‘a ‘Elasito ko e sētuata fakakolo; pea mo si‘i kāinga ko Kuato."
    },
    {
      "verse": 24,
      "text": "Ko e kelesi ‘a hotau ‘Eiki ko Sīsū Kalaisi ke ‘iate kimoutolu kotoa. ‘Ēmeni."
    },
    {
      "verse": 25,
      "text": "Pea ko ‘Ene ‘Afio, ‘a ia ‘oku ne mafai ke poupou kimoutolu ‘i ho‘omou fou ‘i he ‘alunga ‘o ‘eku Kōsipeli, mo e me‘a kuo fanongonongo ‘e Sīsū Kalaisi; ‘io, ‘i he ‘alunga ‘o ha tala mei he Ta‘ehāmai, ko e tala ‘o ha misiteli ne fufū mei he ngaahi kuonga ‘o ‘ītāniti ka kuo fakae‘a ‘i onopooni."
    },
    {
      "verse": 26,
      "text": "Pea fakahā ‘i he ngaahi tohi palofisai; ‘o fakatatau ki he tu‘utu‘uni ‘a e ‘Otua ‘o ‘ītāniti, koe‘uhi ke ai ha tuitala ki he lotu ‘i he fa‘ahinga fuli pē."
    },
    {
      "verse": 27,
      "text": "–‘io, ‘a ‘Ene ‘Afio ‘oku hā ‘ia Kalaisi Sīsū, ko e ‘Otua ‘oku ‘a‘ana toko taha ‘a e poto–‘ē, ke ‘o ‘Ene ‘Afio ‘a e Kolōlia ‘o lauikuonga! ‘Ēmeni."
    }
  ],
  "timestamp": "2025-08-08T15:57:26.143556"
}