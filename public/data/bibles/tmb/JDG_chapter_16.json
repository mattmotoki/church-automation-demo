{
  "book": "JDG",
  "book_name": "Judges",
  "chapter": 16,
  "version_id": 1307,
  "url": "https://www.bible.com/bible/1307/JDG.16",
  "verses": [
    {
      "verse": 1,
      "text": "PEA ‘alu ‘a Samisoni ki Kesa, ‘o ne sio ai ki ha fefine fe‘auaki, ‘o ne ‘alu kiate ia. Pea na‘e fakahā ki he kau Kesa, ‘o pehē, Kuo ha‘u ‘a Samisoni ki heni."
    },
    {
      "verse": 2,
      "text": "Pea na‘a nau nofo takatakai, ‘o toka malumu ki ai ‘i he pō ko ia ‘o ‘aho, ‘i he matanikolo; ‘o nau fakalongo pē ‘i he pō kotoa, he‘enau pehē, ‘Oua ke ‘aho hake, pea tau toki tāmate‘i ia."
    },
    {
      "verse": 3,
      "text": "Pea tokoto ‘a Samisoni ‘o a‘u ki he tu‘uapō; ka ‘i he tu‘uapō mālie na‘a ne tu‘u, ‘o ne ala ki he ongo lau matapā ‘o e matanikolo, mo e ongo pou matapā, ‘o ne ta‘aki ia fakataha mo e ‘akau fakama‘u, ‘o ne hilifaki ki hono uma; ‘o ne ‘ohake ki he tumutumu ‘o e mo‘unga ‘oku hanga ki Hepeloni."
    },
    {
      "verse": 4,
      "text": "Pea hili ia na‘e faifai pea ne ‘ofa ki ha fefine ‘i he tele‘a ‘o Sōleki, pea ko e hingoa ‘o e fefine ko Tīlila."
    },
    {
      "verse": 5,
      "text": "Pea hā‘ele ange ki he fefine ‘a e hou‘eiki hau ‘o e kau Filisitia, ‘o nau pehē kiate ia, Fakatalanoa‘i ia ke vakai pe ‘oku tu‘u ‘i he hā hono fu‘u ivi, pea tu‘u ‘i he hā ha‘atau lava‘i ia, ka mau ha‘i ia ke fakavaivai‘i: pea te mau toki ‘atu ‘e kimautolu takitaha ha afe‘i pa‘anga mo ha teau."
    },
    {
      "verse": 6,
      "text": "Ko ia, na‘e lea ai ‘a Tīlila kia Samisoni, Tala mai mu‘a pe ‘oku tu‘u ‘i he hā ho fu‘u ivi na, mo e hā ‘e lava ‘aki ho ha‘i ke fakavaivai‘i?"
    },
    {
      "verse": 7,
      "text": "Pea tali ‘e Samisoni ki ai, Ka ne ha‘i ‘aki au ha fitu‘i fau mata ‘a ia kuo te‘eki ke fakamōmoa, te u toki vaivai ai, ‘o u hoko ‘o hangē ha tangata kehe."
    },
    {
      "verse": 8,
      "text": "Pea ‘ohake ki he fefine ‘e he hou‘eiki hau ‘o e kau Filisitia ha fitu‘i fau mata ‘a ia kuo te‘eki ke fakamōmoa; pea na‘a ne ha‘i ‘aki ia."
    },
    {
      "verse": 9,
      "text": "Pea na‘e ai ha ni‘ihi na‘e nofo ke tokoni ki he fefine, ‘o nau toi ‘i he loki. Pea pehē ‘e he fefine kiate ia, Samisoni ē, ko e kau Filisitia ena ‘oku ‘oho mai kiate koe! Pea na‘a ne motuhi ‘a e fau, ‘o hangē ko e motu ha filo te‘ekafa ‘oka ki‘i lave ki ai ‘a e maama. Ko ia na‘e ‘ikai ‘iloa hono ivi."
    },
    {
      "verse": 10,
      "text": "Pea pehē ‘a Tīlila kia Samisoni, Ko eni kuo ke kākaa‘i au, pea kuo ke lea‘aki mai ha koto loi; ‘ā! ke ke tala mai mu‘a pe ko e hā ‘e ha‘i ‘aki koe."
    },
    {
      "verse": 11,
      "text": "Pea pehē ‘e ia ki he fefine, Kapau te nau mātu‘aki ha‘i au ‘aki ha ngaahi maea fo‘ou, ‘a ia kuo te‘eki fai‘aki ha ngāue, pea te u toki vaivai ai, ‘o tatau mo ha tangata kehe."
    },
    {
      "verse": 12,
      "text": "Ko ia na‘e to‘o ‘e Tīlila ha ngaahi maea fo‘ou, ‘o ne ha‘i ‘aki ia, ‘o ne toki pehē ki ai, Samisoni ‘ē, ko e kau Filisitia ena ‘oku ‘oho mai kiate koe! (he na‘e ai ha malumu na‘e nofo ‘i he loki). Pea na‘a ne motuhi ‘a e ngaahi maea mei hono nima hangē ha filo."
    },
    {
      "verse": 13,
      "text": "Pea lea ‘a Tīlila kia Samisoni, Tā ko ho‘o lea kotoa pē kiate au ko e koto kākā pē mo e loi; tala mai pe ko e hā ‘e ha‘i ‘aki koe. Pea tali ‘e ia ki ai, Ka ne ke lalanga hoku fitu‘i fiinga ni fakataha mo e lālanga–"
    },
    {
      "verse": 14,
      "text": "Pea hanga ‘e he fefine, ‘o ne fakama‘u ‘aki ‘a e fa‘o, pea ne pehē ange, Samisoni ē, ko e kau Filisitia ena ‘oku ‘oho mai kiate koe! Pea ne ofo mei he‘ene mohe, ‘o ne ta‘aki ‘a e fa‘o ‘o e me‘a lalanga, pea mo e me‘a kuo lalanga."
    },
    {
      "verse": 15,
      "text": "Pea pehē ‘e he fefine kiate ia, ‘Oku fēfē ho‘o lau ‘o pehē, ‘Oku ou ‘ofa kiate koe; ‘osi, ‘oku ‘ikai ‘iate au ho loto? ko e ta tu‘o tolu eni ho‘o kākaa‘i au, pea ‘oku ‘ikai te ke tala mai pe ‘oku tu‘u ‘i he hā ho fu‘u ivi na."
    },
    {
      "verse": 16,
      "text": "Pea ‘i he‘ene fakafiu kiate ia, ‘i he‘ene lau ‘i he ‘aho kotoa pē, mo fakakina kiate ia, na‘e faifai pea ‘ikai te ne meimei kātaki ke mo‘ui;"
    },
    {
      "verse": 17,
      "text": "ko ia na‘a ne tala ki he fefine hono loto kotoa, ‘o ne pehē ki ai, Kuo te‘eki ke ‘ai ha tele ki hoku ‘ulu, he kuo u nofo ko e nāsili ki he ‘Otua talu hoku fanau‘i. Kapau ‘e fafai au, pea ‘e toki mahu‘i meiate au hoku ivi, pea te u vaivai ‘o tatau mo ha tangata kehe."
    },
    {
      "verse": 18,
      "text": "Pea vakai ‘e Tīlila kuo ne tala eni hono loto kotoa, pea ne fekau ‘o ui mai ‘a e hou‘eiki hau ‘o e kau Filisitia, ‘o ne pehē, Me‘a mai ‘a e tātu‘otaha ko eni; he kuo ne fakahā mai ‘a e kotoa ‘o hono loto. Pea hā‘ele hake ki he fefine ‘a e hou‘eiki hau ‘o e kau Filisitia, ‘o nau ‘alu mo kinautolu ‘a e pa‘anga."
    },
    {
      "verse": 19,
      "text": "Pea na‘a ne fakamohe ia ‘i hono funga; ‘o ne ui ange ‘a e tangata, pea tele ‘e he fefine ‘a e fiinga ‘e fitu ‘i hono ‘ulu; ‘o ne kamata ke fakavaivai‘i ia, pea na‘e mahu‘i hono ivi meiate ia."
    },
    {
      "verse": 20,
      "text": "Pea ne pehē ange, Samisoni ē, ko e kau Filisitia ena ‘oku ‘oho mai kiate koe! Pea ne ‘ā mei he‘ene mohe, ‘o ne pehē, Te u ‘alu atu pē ‘o hangē ko ‘eku fa‘a fai, ‘o tupe‘i. Ka na‘e ‘ikai te ne ‘ilo kuo mahu‘i ‘a e ‘Eiki meiate ia."
    },
    {
      "verse": 21,
      "text": "Pea puke ia ‘e he kau Filisitia, ‘o nau kape‘i hono ongo mata, ‘o nau ‘ohifo ki Kesa, pea nau ha‘i palasa; pea na‘a ne fai ‘a e momosi ‘i he fale fakapōpula."
    },
    {
      "verse": 22,
      "text": "Ka na‘e kamata ke toe tupu hono lou‘ulu hili hono fafai."
    },
    {
      "verse": 23,
      "text": "Pea fakataha ‘a e hou‘eiki hau ‘o e kau Filisitia ke feia ha feilaulau lahi kia Tākoni ko honau fa‘ahikehe, pea ke fakafiefia: he na‘a nau pehē, Ko hotau ‘otua kuo ne tuku ki hotau nima ‘a hotau fili ko Samisoni."
    },
    {
      "verse": 24,
      "text": "Pea ‘i he sio kiate ia ‘e he kakai na‘a nau halelu‘ia ki honau ‘otua; he na‘a nau pehē, Ko hotau ‘otua kuo ne tuku ki hotau nima ‘a hotau fili, ‘a e toko taha na‘a ne maumau‘i ‘a hotau fonua, pea kuo ne tāmate‘i hotau tokolahi."
    },
    {
      "verse": 25,
      "text": "Pea ‘i he faifai pea māfana honau loto, na‘a nau pehē, Ui mai ‘a Samisoni ke ne fai faiva ma‘atautolu. Pea na‘a nau ui mai ‘a Samisoni mei he fale pōpula; pea na‘a ne fai faiva ‘i honau ‘ao: pea na‘a nau taki ia ki he vaha‘a pou."
    },
    {
      "verse": 26,
      "text": "Pea na‘e lea ‘a Samisoni ki he tama na‘e puke hono nima, Tuku ke u fāfā ki he ongo pou ‘a ia ‘oku tu‘u ai ‘a e fale, ka u faaki ki ai."
    },
    {
      "verse": 27,
      "text": "Ka ko e fale na‘e fonu ‘i he kakai tangata mo e kakai fefine; pea na‘e ‘i ai ‘a e hou‘eiki hau kotoa ‘o e kau Filisitia; pea na‘e nofo mei he tu‘a fale ha toko tolu afe nai, ‘a tangata mo fafine, ‘o nau mamata ki he fai faiva ‘a Samisoni."
    },
    {
      "verse": 28,
      "text": "Pea tautapa ‘a Samisoni kia Sihova, ‘o ne pehē: ‘Ātonai Sihova ē, manatu‘i au; ‘io, fakamālohi‘i au, ‘Elohimi ē, ‘a e tātu‘otaha ko eni: kehe pē ke u sauni ki he kau Filisitia ha taha ‘o hoku ongo poko‘i mata ‘o‘oku ni!"
    },
    {
      "verse": 29,
      "text": "Pea fā‘ofua ‘e Samisoni ‘a e ongo fu‘u pou loto, ‘a ia na‘e tu‘u ai ‘a e fale, ‘o ne puke ‘a e taha ‘aki hono nima to‘omata‘u mo e taha ‘aki hono to‘ohema."
    },
    {
      "verse": 30,
      "text": "Pea pehē ‘e Samisoni, Ke mole ‘eku mo‘ui fakataha mo e kau Filisitia! Pea ne tulolo ‘aki hono ivi kotoa, pea na‘e holo ‘a e fale ki he hou‘eiki mo e kakai kotoa na‘e ‘i ai. Ko ia ko e kakai na‘a ne tāmate‘i ‘i he‘ene pekia na‘e tokolahi ‘i he kakai na‘a ne tāmate‘i ‘i he‘ene mo‘ui."
    },
    {
      "verse": 31,
      "text": "Pea na‘e ‘alu hifo hono kāinga mo e fale kotoa ‘o ‘ene ‘eiki, pea na‘a nau fata ia, ‘o ‘ohake, ‘o nau telio ‘i he vaha‘a ‘o Sola mo ‘Esitaoli, ‘i he fonualoto ‘o ‘ene ‘eiki ko Mānoa. Pea kuo ne fakamaau ‘a ‘Isileli ‘i he ta‘u ‘e uofulu."
    }
  ],
  "timestamp": "2025-08-08T15:54:26.103572"
}