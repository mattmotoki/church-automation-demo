{
  "book": "JOB",
  "book_name": "Job",
  "chapter": 40,
  "version_id": 1307,
  "url": "https://www.bible.com/bible/1307/JOB.40",
  "verses": [
    {
      "verse": 1,
      "text": "PEA fai atu ‘e Sihova ‘a e tali ‘o Siope, ‘o ne folofola mai,"
    },
    {
      "verse": 2,
      "text": "Fēfē eni ‘a e fakaanga? te ne fie hopo mo Sātai? Ke tali mai ‘a e fakatonutonu ‘o ‘Elohā."
    },
    {
      "verse": 3,
      "text": "Pea tali ‘e Siope kia Sihova ‘o ne pehē,"
    },
    {
      "verse": 4,
      "text": "‘Ā, ko e momo‘i me‘a au; Ko e hā ha‘aku tali ‘e fai? Ko e ‘ai pē hoku nima ki hoku ngutu."
    },
    {
      "verse": 5,
      "text": "Kuo u lea tu‘o taha, kae ‘ikai te u tali; ‘Isa, kuo tu‘o ua, kae ‘ikai te u toe fai."
    },
    {
      "verse": 6,
      "text": "Pea fai atu ‘e Sihova ‘a e tali ‘o Siope mei he loto taufa, ‘O ne folofola mai:"
    },
    {
      "verse": 7,
      "text": "Huke mu‘a ho vala hangē ha to‘a; Ka u fehu‘i atu, ka ke hīnoi‘i au."
    },
    {
      "verse": 8,
      "text": "Te ke laiki koā ‘eku totonu fakalao? Te ke tuku au ko e halaia ka ke tonuhia koe?"
    },
    {
      "verse": 9,
      "text": "Pea tā ‘oku ‘iate koe ha nima tatau mo ‘Ela? Pea ‘oku ke lava ke mana ‘o hangē ko ho‘ona?"
    },
    {
      "verse": 10,
      "text": "Pe‘i ‘ai mu‘a ha fotu mo ha mā‘olunga, Pea kofu ‘aki ha lāngilangi mo ha fakangeingei."
    },
    {
      "verse": 11,
      "text": "Tuku ke tafola ‘a e mahua ho houhau; ‘Io, sio ki he fu‘u mofuta ‘oku fai, ‘o lolomi."
    },
    {
      "verse": 12,
      "text": "Sio ki he fu‘u mofuta ‘oku fai, ‘o fakatōkilalo‘i; Pea laiki ‘a e kau angahala he potu ‘oku nau ‘i ai."
    },
    {
      "verse": 13,
      "text": "Tāpuni kinautolu fakataha ‘i he efu: Ha‘i kinautolu ‘i ha potu ‘oku puli."
    },
    {
      "verse": 14,
      "text": "Pea te u toki fakamālō kiate koe ‘e au foki, Tokua ‘oku lava ‘e ho nima to‘omata‘u ke fakamo‘ui ma‘au."
    },
    {
      "verse": 15,
      "text": "Vakai mu‘a ‘a Pi‘imoti, ‘A ia kuo u ngaohi ke fe‘ao mo koe; ‘Oku ne kai mohuku hangē ha pulu."
    },
    {
      "verse": 16,
      "text": "Vakai ange hono ivi ‘ene tefito ki hono kongaloto; Mo hono ngū ki he ngaahi uoua ‘o e kete."
    },
    {
      "verse": 17,
      "text": "‘Oku ne tātāfue hono iku hangē ha va‘a sita: ‘Oku fihifihi ‘a e ngaahi uoua ‘o hono tenga."
    },
    {
      "verse": 18,
      "text": "Ko hono ngaahi hui ko e ‘ū paipa kapa: Ko hono hui palalulu ko e ngaahi va‘a ‘aione."
    },
    {
      "verse": 19,
      "text": "Ko e mata ia ‘o e fai ki tu‘a ‘a ‘Ela: Na‘e ‘ange ‘ene heletā ‘e ia na‘e ngaohi ia."
    },
    {
      "verse": 20,
      "text": "He ko e ngaahi mo‘unga ‘oku nau tokonaki ‘ene me‘akai; Pea ko e manu kehekehe ‘o e vao ‘oku nau va‘inga ai."
    },
    {
      "verse": 21,
      "text": "‘Oku ne tokoto ‘i he lolo lotosi; ‘I he fihi ‘a kaho mo e ano."
    },
    {
      "verse": 22,
      "text": "‘Oku fakamalumalu ki ai ‘a e lotosi mōno fale; ‘Oku kāpui ia ‘e he ngaahi uilou ‘o e tafenga vai."
    },
    {
      "verse": 23,
      "text": "Vakai, ka fu‘u fā ‘a e vaitafe ‘oku ‘ikai te ne manavahē; Ka ‘iloange ‘e ‘oho hake ‘a Soatani ki hono ngutu, falala pē ia."
    },
    {
      "verse": 24,
      "text": "‘Ahi‘ahi ha taha: te ke lava koā ke puke ia ‘oku ne sio ki ai? Te ke lava ke tui hono ihu ‘aki ha hele?"
    }
  ],
  "timestamp": "2025-08-08T15:55:19.733000"
}