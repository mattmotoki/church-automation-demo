{
  "book": "PRO",
  "book_name": "Proverbs",
  "chapter": 17,
  "version_id": 1307,
  "url": "https://www.bible.com/bible/1307/PRO.17",
  "verses": [
    {
      "verse": 1,
      "text": "‘OKU ngutuhua ange ha konga mā ‘oku hamu, ‘O kiki melino: ‘I he fale ‘oku fonu ‘i he fei‘umu kinamanu, Kae kē."
    },
    {
      "verse": 2,
      "text": "Ko e tamaio‘eiki poto te ne pule ki he foha fakatupu mā; Pea te ne nofo mo e fāmili he tufa ‘o e tofi‘a."
    },
    {
      "verse": 3,
      "text": "Ko e kulo ma‘a e siliva, Pea ko e fōnise ma‘a e koula, Ka ko e sivi loto ko Sihova ia."
    },
    {
      "verse": 4,
      "text": "Ko e tangata kovi ia ‘oku fokotu‘u telinga ki he ngutu lau lea kovi: Ko e koto kākā ia ‘oku fakafanongo ki he ‘elelo maumau."
    },
    {
      "verse": 5,
      "text": "Ko ia ‘oku kata kakae ki he masiva, ‘Oku ne talakaa‘i ‘a e ‘Afio na‘a ne ngaohi ia: Pea ko ia ‘oku fiefia ‘i he hoko mai ha tu‘utāmaki, ‘e ‘ikai ‘alu ta‘etautea."
    },
    {
      "verse": 6,
      "text": "Ko e a‘ua‘u ‘a e makapuna ko e kalauni ‘o e mātu‘a: Pea ko e lāngilangi ‘o e fānau ‘a ‘enau mātu‘a."
    },
    {
      "verse": 7,
      "text": "‘Oku ‘ikai hoa mo e vale ‘a e lea fakamatāpule: Kae huanoa ‘a e ta‘ehoa mo e ‘Eiki ‘a e lea loi."
    },
    {
      "verse": 8,
      "text": "Ko e me‘a‘ofa ko e maka mana he vakai ‘a e tangata ‘oku ‘a‘ana: ‘Ilonga ha potu te ne hanga ki ai te ne tu‘umālie."
    },
    {
      "verse": 9,
      "text": "‘Oku ‘ufi‘ufi angahala ‘e ia ‘oku ne mamahi‘i ‘a e fe‘ofo‘ofani; Ka ko ia ‘oku ne toutou langaki ha me‘a, ‘oku ne lava ke veteki ‘a e kaume‘a fetohotohoi."
    },
    {
      "verse": 10,
      "text": "Ko e valoki ‘o ha tangata poto ‘oku o‘o. ‘O lahi ‘i ha teau‘i loholoho ki ha vale."
    },
    {
      "verse": 11,
      "text": "Ko e angatu‘u ‘oku ne kumi pē ki he kovi: Ko ia, ‘e tuku atu ki ai ha talafekau ongongata‘a."
    },
    {
      "verse": 12,
      "text": "‘Oku lelei ange ke te fetaulaki mo ha pea kuo mole hono ‘uhiki, ‘I he fetaulaki mo ha vale kuo hako ‘ene vale."
    },
    {
      "verse": 13,
      "text": "Ko ia ‘oku ne totongi ‘a e lelei ‘aki ‘a e kovi, ‘e ‘ikai mahu‘i ‘a e kovi mei hono fale."
    },
    {
      "verse": 14,
      "text": "Ko e kamata ‘o ha kē ‘oku hangē ko ‘ete foa ha punupunu ‘o ha fu‘u vai, Ko ia, ke ke ‘atā mai koe ‘i he te‘eki ke a‘u ki he feina‘aki."
    },
    {
      "verse": 15,
      "text": "Ko ia ‘oku ne fakatonuhia‘i ‘a e angahala, Mo ia ‘oku ne fakahalaia‘i ‘a e faitotonu, ‘Oku fakalili‘a ‘a Sihova kiate kinaua ‘osi pē."
    },
    {
      "verse": 16,
      "text": "Ko e hā ‘a e pa‘anga ‘i he nima ‘o e vale, Ko ‘ene ‘alu ke fakatau ha poto ‘osi ‘oku ‘ikai hano ‘atamai?"
    },
    {
      "verse": 17,
      "text": "Ko e kaume‘a ‘oku ne ‘ofa ‘i he taimi kotoa pē; Pea ko hoto mo‘oni na‘e fanau‘i ma‘a ha faingata‘a."
    },
    {
      "verse": 18,
      "text": "Ko e tangata masiva ‘atamai ia ‘oku ‘atu hono nima, ‘O ne hoko ko e talifaki ki ha taha kehe."
    },
    {
      "verse": 19,
      "text": "Ko ia ‘oku ne manako ki he kē ‘oku ne manako ki he angahala: Pea ko ia ‘oku ne tangi ke matapā mā‘olunga, ‘oku ne kumi ki he lusa."
    },
    {
      "verse": 20,
      "text": "Ko e loto mamio ‘oku ‘ikai te ne ma‘u ha lelei; Pea ko ia ‘oku piko‘i me‘a ‘aki hono ‘elelo, te ne tō ki he tu‘utāmaki."
    },
    {
      "verse": 21,
      "text": "Ko ia ‘oku ne fakatupu ha sesele ko hono mamahi‘anga ia, Pea ‘oku ‘ikai ha fiefia ‘a e tamai ‘a ha vale."
    },
    {
      "verse": 22,
      "text": "Ko e loto fiefia ko e faito‘o lelei: Ka ko e laumālie maumau ‘oku ne fakamaha ‘a e ivi."
    },
    {
      "verse": 23,
      "text": "‘Oku tali ‘e he tangata kovi ‘a e pa‘anga ‘oku to‘o fufū mei he kona, Ke le‘ei ‘a e ngaahi ‘alunga ‘o e fakamaau."
    },
    {
      "verse": 24,
      "text": "Ko e tangata ‘atamai ‘oku ne siofi ‘a e poto: Ka ko e mata ‘o e vale ‘oku ‘i he ngata‘anga ‘o māmani."
    },
    {
      "verse": 25,
      "text": "Ko e tama vale ko e mamahi‘anga ‘o ‘ene tamai: Pea ko e koto fifisi kiate ia na‘e fā‘ele‘i ia."
    },
    {
      "verse": 26,
      "text": "Ka tautea foki ha faitotonu, ‘oku ‘ikai lelei; Ke loholoho‘i ‘a e anga faka‘ei‘eiki koe‘uhi ko e me‘a ‘oku totonu."
    },
    {
      "verse": 27,
      "text": "Ko ia ‘oku ne fakama‘uma‘u ‘ene lea ko e pōtopoto‘i ia: Pea ko ia ‘oku lotoma‘u ko e ‘atamai mo‘oni ia."
    },
    {
      "verse": 28,
      "text": "Na‘a mo e vale, ka fakalongo ‘oku lau ko e poto: Ka tāpuni hono ngutu ‘oku tuku ko e tama ‘atamai."
    }
  ],
  "timestamp": "2025-08-08T15:55:48.442562"
}