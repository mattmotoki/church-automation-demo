{
  "book": "JHN",
  "book_name": "John",
  "chapter": 18,
  "version_id": 1307,
  "url": "https://www.bible.com/bible/1307/JHN.18",
  "verses": [
    {
      "verse": 1,
      "text": "PEA hili ‘ene folofola pehē ‘a Sīsū, Na‘a ne ‘alu atu mo ‘ene kau ako, ‘o ne laka ki he tu‘a vai-uinitā ko Kitilone; pea ko e potu ko ia na‘e tu‘u ai ha ngoue tapu, pea ne hū ki ai, ‘e ia mo ‘ene kau ako."
    },
    {
      "verse": 2,
      "text": "Ka ko Siutasi foki, ko hono lavaki, na‘a ne ‘ilo ki he potu: he na‘e fa‘a fakataha ki ai ‘a Sīsū mo ‘ene kau ako."
    },
    {
      "verse": 3,
      "text": "Pea kuo ma‘u leva ‘e Siutasi ‘a e vāhengatau, pea mo ha kau ‘ōfisa mei he hou‘eiki taula‘eiki mo e kau Fālesi, pea ne ha‘u ki he potu ko ia mo e ngaahi tūhulu mo e ngaahi maama mo e mahafu."
    },
    {
      "verse": 4,
      "text": "Pea ko Sīsū, neongo na‘a ne mea‘i ‘a e ngaahi me‘a kotoa pē ‘oku tu‘unuku mai kiate ia, ka na‘a ne hā‘ele atu pē, ‘o ne folofola kiate kinautolu, Ko hai ‘oku mou kumi ki ai?"
    },
    {
      "verse": 5,
      "text": "Pea nau tali ki ai, Ko Sīsū mei Nāsaleti. Pea folofola ia kiate kinautolu, Ko au ‘eni. (Pea na‘e tu‘u mo kinautolu foki ‘a Siutasi ko hono lavaki.)"
    },
    {
      "verse": 6,
      "text": "Pea ‘i he‘ene me‘a ko ia kiate kinautolu, ‘o pehē, Ko au ‘eni, na‘a nau holomui, ‘o tō ki he kelekele."
    },
    {
      "verse": 7,
      "text": "Pea ne toe fehu‘i ai kiate kinautolu, Ko hai ‘oku mou kumi ki ai? Pea nau pehē, Ko Sīsū mei Nāsaleti."
    },
    {
      "verse": 8,
      "text": "Pea tali ‘a Sīsū, Ne u tala kiate kimoutolu, Ko au ‘eni: ko ia kapau ko au ‘oku mou kumi ki ai, pea tukuange ‘a e tu‘unga me‘a ni ke nau ‘alu."
    },
    {
      "verse": 9,
      "text": "Ko e fai ia koe‘uhiā ke fakamo‘oni ki he folofola na‘e ne fai, ‘o pehē, Ko kinautolu kuo ke foaki mai, ne ‘ikai te u tuku hanau taha ke mole."
    },
    {
      "verse": 10,
      "text": "Pea ko Saimone–‘a Maka foki–‘a ia kuo ma‘u heletā, na‘a ne unuhi ia, ‘o ne taa‘i ‘a e tamaio‘eiki ‘a e Taula‘eiki Lahi, ‘o ne tu‘usi hono lau‘i telinga to‘omata‘u, Ko e hingoa ‘o e tamaio‘eiki ko Malikusi."
    },
    {
      "verse": 11,
      "text": "Pea me‘a ‘a Sīsū kia Pita, ‘ai ‘a e heletā ki hono ‘ai‘anga: ko e pehē koā ke ‘oua na‘a ku inu ‘a e ipu kuo tuku mai ‘e he Tamai!"
    },
    {
      "verse": 12,
      "text": "Ko ia ko e vāhengatau mo e ‘eikitau mo e kau ‘ōfisa ‘a ha‘a Siu na‘a nau puke ‘a Sīsū, ‘o ha‘i ia:"
    },
    {
      "verse": 13,
      "text": "‘o nau motu‘a taki ia kia ‘Ānasi, he ko e tamai ia ‘a e uaifi ‘o Kaiafasi, ‘a ia na‘e Taula‘eiki Lahi ‘i he ta‘u ko ia."
    },
    {
      "verse": 14,
      "text": "Pea ko Kaiafasi foki ia na‘a ne fale‘i ‘a ha‘a Siu, ‘o pehē, Ko hono lelei ke mate ha tangata ‘e taha koe‘uhi ko e fa‘ahinga tapu."
    },
    {
      "verse": 15,
      "text": "Pea na‘e muimui kia Sīsū ‘a Saimone Pita, pea pehē mo ha tama ako ‘e taha: pea ko e tama ako ko ia ko e fe‘iloaki ‘o e Taula‘eiki Lahi, pea hū fakataha ia mo Sīsū ki he loto‘ā ‘o e Taula‘eiki Lahi."
    },
    {
      "verse": 16,
      "text": "Ka ka tu‘u ‘a Pita ‘i tua‘ā, ‘i he matapā, Ko ia na‘e ‘alu atu ‘a e tama ako ‘e taha, ‘a ia ko e fe‘iloaki ‘o e Taula‘eiki Lahi, ‘o ne lea ki he fefine na‘e le‘o matapā, ‘o ne fakahū mai ‘a Pita."
    },
    {
      "verse": 17,
      "text": "Pea lea ai kia Pita ‘e he kaunanga na‘e le‘o matapā, Ko koe foki ko e taha ‘i he kau ako ‘a e tangata na, ‘o? Pea pehē ‘e ia, ‘Oku ‘ikai."
    },
    {
      "verse": 18,
      "text": "Pea na‘e tutu‘u ai ‘a e kau tamaio‘eiki mo e kau ‘ōfisa, kuo nau tafu ha afi malala; he na‘e momoko: pea nau mūmū ai: pea na‘e ‘iate kinautolu ‘a Pita foki, ‘oku ne tu‘u ‘o mūmū."
    },
    {
      "verse": 19,
      "text": "Pea fakafehu‘i ‘e he Taula‘eiki Lahi kia Sīsū, ki he‘ene kau ako, pea mo ‘ene tokāteline."
    },
    {
      "verse": 20,
      "text": "Pea tali ‘e Sīsū ki ai, Ko e toko taha au kuo u lea ‘asi, ‘o fai ki māmani; ko ‘eku ako na‘e fai ma‘u pē ‘i ha falelotu, kae‘uma‘ā ‘i he Temipale, ‘a e potu ‘oku fakataha ki ai ‘a ha‘a Siu kotoa; pea na‘e ‘ikai te u fai fūfūnaki ha momo‘i lea."
    },
    {
      "verse": 21,
      "text": "Ko e hā ‘oku ke fehu‘i ai kiate au? fehu‘i pē kiate kinautolu kuo fanongo kiate au, pe ko e hā ‘eku lea na‘e fai kiate kinautolu: ‘ē, ‘oku lāu‘ilo ‘e kinautolu ni ‘a e ngaahi me‘a kuo u lea‘aki."
    },
    {
      "verse": 22,
      "text": "Pea ‘i he‘ene me‘a pehē, pea ko e toko taha ‘i he kau ‘ōfisa na‘e tu‘u ai na‘a ne ‘ai ha pekalae ‘o Sīsū, ‘o ne pehē, ‘Oku pehē koā ho‘o tali ki he Taula‘eiki Lahi?"
    },
    {
      "verse": 23,
      "text": "Pea tali ‘e Sīsū ki ai, Kapau kuo kovi ha‘aku lea, pe‘i fakahaa‘i ‘a e kovi: ka ‘o kapau kuo lelei, pea ko e hā kuo ke taa‘i ai au?"
    },
    {
      "verse": 24,
      "text": "Pea fekau ai ‘e ‘Ānasi ke ‘ave ha‘isia ia kia Kaiafasi ko e Taula‘eiki Lahi."
    },
    {
      "verse": 25,
      "text": "Pea lolotonga ia mo e tu‘u ‘a Saimone Pita, ‘o mūmū. Pea nau pehē ai kiate ia, Ko koe foki ko e toko taha ‘i he‘ene kau ako, ‘o? Ka ka faka‘ikai ‘e ia, ‘o ne pehē, ‘Oku ‘ikai."
    },
    {
      "verse": 26,
      "text": "Pea lea ha toko taha ‘o e kau tamaio‘eiki ‘a e Taula‘eiki Lahi, ‘a ia ko e toko taha na‘e kāinga mo e tangata ne tu‘usi hono telinga ‘e Pita, ‘o ne pehē, ‘Ikai na‘a ku mātu‘aki sio kiate koe ‘i he ngoue tapu fakataha mo ia?"
    },
    {
      "verse": 27,
      "text": "Pea toe faka‘ikai ai ‘e Pita: pea ‘u‘ua leva ‘a e moa."
    },
    {
      "verse": 28,
      "text": "Pea nau taki ai ‘a Sīsū mei he fale ‘o Kaiafasi ki he Palasi: pea na‘e kei hengihengi; pea na‘e ‘ikai te nau hū ‘e kinautolu ki he Palasi, koe‘uhi ke ‘oua te nau ta‘ema‘a ai, ka nau kai ‘a e Pāsova."
    },
    {
      "verse": 29,
      "text": "Ko ia na‘e ‘alu atu ai ‘a Pailato ki tu‘a kiate kinautolu, pea ne pehē, Ko e hā ‘a e talatalaaki ‘oku mou ha‘u mo kimoutolu ki he tangata ni?"
    },
    {
      "verse": 30,
      "text": "Pea nau tali ‘o nau pehē kiate ia, Ka ne ‘ikai ko e siana fai kovi ia, tala‘ehai te mau tukuange kiate koe."
    },
    {
      "verse": 31,
      "text": "Pea me‘a ai ‘a Pailato kiate kinautolu, Pe‘i ‘ave ia ‘e kimoutolu, ‘o mou fakamaau ‘o fakatatau ki ho‘omou lao. Pea lea ai kiate ia ‘e ha‘a Siu, Ka ‘oku ‘ikai ngofua ‘emau tāmate‘i ha taha–"
    },
    {
      "verse": 32,
      "text": "ko e fai pē ke fakamo‘oni ki he folofola ‘a Sīsū, ‘a ia ne ne fai, he‘ene fakatātā atu ‘a e mate‘anga te ne pekia ai."
    },
    {
      "verse": 33,
      "text": "Ko ia na‘e toe hū ai ‘a Pailato ki he Palasi, ‘o ne ui ange ‘a Sīsū, ‘o ne pehē ki ai, Ko koe ko e Tu‘i ‘o e kakai Siu, ‘ō?"
    },
    {
      "verse": 34,
      "text": "Pea tali ‘e Sīsū, Ko ho‘o lea pehē ‘iate koe, pe ‘oku ‘i ai ha ni‘ihi kuo nau fakahā pehe‘i au kiate koe?"
    },
    {
      "verse": 35,
      "text": "Pea tali ‘a Pailato, He ko e Siu au? Ko ho kakai ‘o‘ou mo e hou‘eiki taula‘eiki kuo nau tuku koe kiate au. Ko e hā kuo ke fai?"
    },
    {
      "verse": 36,
      "text": "Pea tali ‘e Sīsū, Ko hoku pule‘anga ‘oku ‘ikai ‘o e maama ko eni: ka ne ‘o e maama ko eni ‘a hoku pule‘anga, pehē ‘e tau ha‘aku kau ‘ōfisa ke ta‘ofi hoku tukuange ki ha‘a Siu: ka ko eni, ko hoku pule‘anga ‘oku ‘ikai ‘o ‘eni."
    },
    {
      "verse": 37,
      "text": "Ko ia na‘e lea ai ‘a Pailato kiate ia, pea tā ko e tu‘i koe, ‘ō? Pea tali ‘e Sīsū, Ko ia pē ‘oku ke me‘a: ko e tu‘i au. Ko e me‘a ko ia na‘e fanau‘i ai au, pea ko e me‘a ko ia kuo u ha‘u ai ki māmani, koe‘uhi ke u fakahaa‘i ‘a e mo‘oni. Ko ia kotoa pē ‘oku ‘o e mo‘oni ‘oku ne tokanga ki hoku le‘o."
    },
    {
      "verse": 38,
      "text": "Pea me‘a ‘e Pailato kiate ia, Ko e hā tū ‘a e mo‘oni? Pea ‘i he‘ene lea pehē, na‘a ne toe ‘alu kitu‘a ki ha‘a Siu, ‘o ne pehē kiate kinautolu, Ko au ‘oku ‘ikai te u momo‘i ‘ilo ha hia ‘a e tangata ni."
    },
    {
      "verse": 39,
      "text": "Ka ko eni, ‘oku ‘i ai homou anga foki, ke u vete atu ha pōpula ‘e taha ‘i he Pāsova: pea ko homou loto koā ke u vete atu ‘a e Tu‘i Siu?"
    },
    {
      "verse": 40,
      "text": "Pea nau toe kalanga ai kotoa pē, ‘o pehē, ‘Oua ‘e tuku mai ‘a e siana na, ka ko Palāpasa. Pea ko eni ko Palāpasa ko ha kaiha‘akau ia."
    }
  ],
  "timestamp": "2025-08-08T15:57:16.282956"
}