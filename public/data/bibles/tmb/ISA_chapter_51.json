{
  "book": "ISA",
  "book_name": "Isaiah",
  "chapter": 51,
  "version_id": 1307,
  "url": "https://www.bible.com/bible/1307/ISA.51",
  "verses": [
    {
      "verse": 1,
      "text": "FANONGO kiate au, ‘a e kau tuli ki he mā‘oni‘oni, ha‘a vivili kia Sihova: hanga ki he makatu‘u ne tā kimoutolu mei ai, mo e ava ‘o e luo na‘e mei ai homou keli."
    },
    {
      "verse": 2,
      "text": "Hanga kia ‘Epalahame ko ho‘omou kui, pea kia Sela na‘a ne langā ‘iate kimoutolu: si‘ene toko taha pē, ka u ui ia, mo tāpuaki‘i, mo fakatokolahi."
    },
    {
      "verse": 3,
      "text": "He kuo fakamānava hake ‘e Sihova ‘a Saione: kuo ne fakamānava hake hono ngaahi potu maumau, pea kuo ne liliu hono ngaahi potu maha hu‘a ke hangē ko ‘Īteni, mo hono ngaahi potu mamate ke hangē ko e ngoue tapu ‘a Sihova; ‘e ‘ilo ‘i ai ‘a e fiefia mo e nēkeneka, ‘a e fakafeta‘i mo e hiva mālie."
    },
    {
      "verse": 4,
      "text": "Fanongo kiate au, ‘a hoku kakai; pea fokotu‘u telinga mai, ‘a e fa‘ahi ‘a‘aku; he ‘e ‘alu atu ha lao ‘iate au, pea te u ‘ai ‘a e tu‘unga ki he‘eku konisitūtone, ke hoko ko e maama ‘o e ngaahi kakai."
    },
    {
      "verse": 5,
      "text": "Kuo ofi ‘eku fakatonutonu, kuo ‘alu atu ‘eku fakamo‘ui, pea ‘e fakamaau ‘e hoku nima ‘a e ngaahi kakai; ‘oku sio kiate au ‘a e ngaahi motu, ‘io, ‘oku nau tatali ki hoku nima."
    },
    {
      "verse": 6,
      "text": "Tāngaki hake homou mata ki he langi, pea hanga ki he fonua ‘i lalo: he ‘e mole ‘a e ngaahi langi hangē ha kohu, pea mokulu ‘a māmani hangē ha kofu, pea ‘e mate hono kakai hangē ko e namu: ka ko ‘eku fakamo‘ui ‘e ta‘engata, pea ko ‘eku fakatonuhia ‘e ‘ikai liliu."
    },
    {
      "verse": 7,
      "text": "Fanongo kiate au ‘a kimoutolu ‘oku ‘ilo ‘a e fakatonuhia, ‘a e kakai ‘oku ma‘u ‘eku lao ‘i honau loto; ‘oua te mou manavahē ki he manuki ‘a e tangata me‘a vaivai, pea ‘oua te mou laea ‘i he‘enau fa‘a tūvangia kimoutolu."
    },
    {
      "verse": 8,
      "text": "He ‘e kai kinautolu ‘e he ane, hangē ko e kofu; ‘e keina kinautolu ‘e he mū, ‘o hangē ko e fulufulu‘i sipi: ka ko ‘eku fakatonuhia ‘e tolonga ‘o ta‘engata, pea ko ‘eku fakamo‘ui ki he to‘utangata mo e to‘utangata."
    },
    {
      "verse": 9,
      "text": "Ofo hake, ofo hake, si‘i nima ‘o Sihova, Kofu ‘aki ha mālohi; Ofo hake hangē ko e taimi mu‘a, ‘A e ngaahi to‘utangata ‘o ono ‘aho. ‘Ikai ko koe ‘a e me‘a na‘e hae ‘a Lēhapi, Na‘e veloi ‘a e Tanini?"
    },
    {
      "verse": 10,
      "text": "‘Ikai ko koe ‘a e me‘a na‘e fakamātu‘u ‘a e tahi, ‘A e vai ‘o e moana lahi; Na‘e ngaohi ‘a e kilisitahi Ko e hala ke fou ai ‘a e kakai kuo huhu‘i?"
    },
    {
      "verse": 11,
      "text": "Pea ko e kau veteange ‘a Sihova Te nau foki, ‘o a‘u ki Saione mo e mavava, Pea ko e fiefia ta‘engata ko e pale ‘i honau ‘ulu: Te nau a‘usia ‘a e fiefia mo e nēkeneka, Ko e mamahi mo e māpuhoi ‘e moulu atu."
    },
    {
      "verse": 12,
      "text": "Ko au, ko au ai pē ko homou fakalelu: ko hai tū koe ke ke manavahē ki ha tangata me‘a vaivai, ‘a ia te ne mate, ‘io, ki ha hako‘i tangata, ‘a ia ‘oku tuku ko e musie pē?"
    },
    {
      "verse": 13,
      "text": "Kae ngalo ‘iate koe ‘a Sihova na‘e ngaohi koe, ‘a ia na‘a ne falō ‘a e ngaahi langi, mo tanupou ‘a māmani. Ko e pehē koā ke ke manavahē tu‘u he ‘aho kotoa pe ki he tafue ‘a e fakamālohi hangē ko ‘ene teu ke faka‘auha? pea ko e tafue ‘a e fakamālohi–ko e fē ia?"
    },
    {
      "verse": 14,
      "text": "‘Oku vave ‘a e veteange ‘o si‘i ngaope; pea ‘e ‘ikai te ne mate, ‘o tō ki he luo, pea ‘e ‘ikai te ne hala he me‘akai."
    },
    {
      "verse": 15,
      "text": "He ko au Sihova ko ho ‘Otua, ‘a Au ‘oku ou ue‘i ‘a e tahi ke ‘u‘ulu hono peau; ko Sihova Sāpaoti hono hingoa."
    },
    {
      "verse": 16,
      "text": "Pea ‘oku ou ‘ai ‘eku lea ki ho ngutu, pea kuo u ‘ufi‘ufi koe ‘aki ‘a e malu ‘o hoku nima, koe‘uhi ke hunuki, ‘a e ngaahi langi, pea ke pea ke tanupou ‘a māmani, pea ke lea ki Saione, Ko hoku kakai koe."
    },
    {
      "verse": 17,
      "text": "Fei mo ofo, fei mo ofo, tu‘u hake, Selusalema, ‘A ia kuo ke inu ‘a e ipu houhau na‘e ‘atu ‘e Sihova, Kuo ke inumia ‘a e fu‘u linganga ‘o e uaine fakaninimo."
    },
    {
      "verse": 18,
      "text": "‘I he fānau kotoa kuo ne fā‘ele‘i Na‘e ‘ikai ha taha ‘e lava ke taki ia; ‘Io, ‘i he kau tama kuo ne tauhi Na‘e ‘ikai ha taha ‘e lava ke puke hono nima."
    },
    {
      "verse": 19,
      "text": "Tā ‘oku ua ‘a e me‘a kuo hoko kiate koe–Ko hai te ne hohoi atu? Ko e maumau mo e faka‘auha, Pea ko e honge mo e heletā: Ko e hā ha fakalelu te u feia atu?"
    },
    {
      "verse": 20,
      "text": "Kuo pongia ho‘o kau tama, ‘Oku nau tākoto ‘i he tuliki ‘o e ngaahi hala, Hangē ha ‘anitelope kuo kafai: Si‘enau konā ‘i he houhau ‘a Sihova, ‘I he valoki ‘a ho ‘Otua."
    },
    {
      "verse": 21,
      "text": "Ko ia, fanongo mu‘a ki he me‘a ni, si‘i tu‘utāmaki, ‘io, si‘i konā kae ‘ikai ‘aki ‘a e uaine:"
    },
    {
      "verse": 22,
      "text": "Ko e folofola eni ‘a ho ‘Eiki ko Sihova, ‘io, ‘a ho ‘Otua ko e taukapo ‘o hono kakai: Vakai, ‘oku ou to‘o mei ho nima ‘a e ipu fakaninimo, ‘a e fu‘u linganga ‘o hoku houhau; ‘e ‘ikai te ke toe inu ia:"
    },
    {
      "verse": 23,
      "text": "pea ‘oku ou ‘ai ia ki he nima ‘o ho kau fakamamahi; ‘a ia na‘a nau pehē ki ho laumālie, Fo‘ohifo, ka mau laka atu ‘iate koe: pea na‘a ke ngaohi ho tu‘a ko e kelekele, ‘io, ko e hala kiate kinautolu na‘e laka atu."
    }
  ],
  "timestamp": "2025-08-08T15:56:05.365649"
}