{
  "book": "PSA",
  "book_name": "Psalms",
  "chapter": 118,
  "version_id": 1307,
  "url": "https://www.bible.com/bible/1307/PSA.118",
  "verses": [
    {
      "verse": 1,
      "text": "FAKAFETA‘I kia Sihova, he ‘oku lelei ia; He ‘oku tolonga ‘o ta‘engata ‘ene ‘alo‘ofa."
    },
    {
      "verse": 2,
      "text": "Ko ‘Isileli ē, ke pehē ‘enau lea, “He ‘oku tolonga ‘o ta‘engata ‘ene ‘alo‘ofa.”"
    },
    {
      "verse": 3,
      "text": "Ko e fale ‘o ‘Ēlone, ke pehē ‘enau lea, “He ‘oku tolonga ‘o ta‘engata ‘ene ‘alo‘ofa.”"
    },
    {
      "verse": 4,
      "text": "Ha‘a ‘apasia kia Sihova, ke pehē ‘enau lea, “He ‘oku tolonga ‘o ta‘engata ‘ene ‘alo‘ofa.”"
    },
    {
      "verse": 5,
      "text": "‘I he‘eku ‘efitu‘ua na‘a ku ui kia IAA: Na‘e tali au ‘e IAA, ‘o ne ‘ai ki ha potu fu‘u ‘atā."
    },
    {
      "verse": 6,
      "text": "‘Oku kau ma‘aku ‘a Sihova; ‘oku ‘ikai te u ilifia: Ko e hā ‘e lava kiate au ‘e ha tangata?"
    },
    {
      "verse": 7,
      "text": "‘Oku ‘iate au ‘a Sihova ke tokoni: Ko ia ‘e fakaai hoku loto ki he kakai ‘oku fehi‘a mai."
    },
    {
      "verse": 8,
      "text": "‘Oku lelei hake ke hūfanga kia Sihova ‘I he falala ki he tangata."
    },
    {
      "verse": 9,
      "text": "‘Oku lelei hake ke hūfanga kia Sihova ‘I he falala ki hou‘eiki mā‘olunga."
    },
    {
      "verse": 10,
      "text": "Na‘e kāpui au ‘e he ngaahi pule‘anga kotoa: Ka te u tu‘usi kinautolu ‘i he huafa ‘o Sihova."
    },
    {
      "verse": 11,
      "text": "Na‘a nau kāpui au; ‘io, na‘a nau kāpui au: Ka ‘i he huafa ‘o Sihova te u tu‘usi kinautolu."
    },
    {
      "verse": 12,
      "text": "Na‘e hangē ko e fanga pī ‘enau kāpui au; Na‘e hangē ha afi ‘akau talatala ‘a e tāmate‘i kinautolu; Ka ‘i he huafa ‘o Sihova te u tu‘usi kinautolu."
    },
    {
      "verse": 13,
      "text": "Na‘a ke mātu‘aki teke‘i au ke u hinga: Ka na‘e tokoni au ‘e Sihova."
    },
    {
      "verse": 14,
      "text": "Ko hoku ivi ‘a IAA, mo ‘eku hiva: Pea kuo ne hoko ko hoku fakamo‘ui‘anga."
    },
    {
      "verse": 15,
      "text": "‘Oku ‘i he ngaahi tēniti ‘o e angatonu ‘a e le‘o ‘o e mavava mo e ikuna: Ko e nima to‘omata‘u ‘o Sihova ‘oku fai kaukaua."
    },
    {
      "verse": 16,
      "text": "Ko e nima to‘omata‘u ‘o Sihova ‘oku mā‘olunga: Ko e nima to‘omata‘u ‘o Sihova ‘oku fai kaukaua."
    },
    {
      "verse": 17,
      "text": "‘E ‘ikai te u mate, ka te u mo‘ui atu; Pea ko e ngaahi fai ‘a Sihova te u ‘a‘au."
    },
    {
      "verse": 18,
      "text": "Ko hoku ngaohi ‘e IAA ko e me‘a kehe; Ka na‘e ‘ikai te ne tukuange ki he mate."
    },
    {
      "verse": 19,
      "text": "“To‘o kiate au ‘a e ngaahi matanikolo mā‘oni‘oni: Ka u hū ki ai, pea u fai kia IAA ‘eku fakafeta‘i.”"
    },
    {
      "verse": 20,
      "text": "“Ko eni ‘a e matanikolo ‘o e ‘Eiki: Ko e mā‘oni‘oni te nau hū ki ai.”"
    },
    {
      "verse": 21,
      "text": "Te u fakafeta‘i kiate koe, he kuo ke tali kita, Pea kuo ke hoko ko hoku fakamo‘ui‘anga."
    },
    {
      "verse": 22,
      "text": "Ko e maka ne fakatale‘i ‘e he kau tufunga Kuo hoko ‘o tuliki tau‘olunga."
    },
    {
      "verse": 23,
      "text": "Ko e me‘a mei he ‘Eiki ia, Pea fakaofo ki hotau mata."
    },
    {
      "verse": 24,
      "text": "Ko eni ‘a e ‘aho kuo fokotu‘u ‘e Sihova; Tau hākahaka ai mo fakafiefia."
    },
    {
      "verse": 25,
      "text": "“Tauange mo Sihova ke ne fakamo‘ui mu‘a!” “Tauange mo Sihova ke ne fakamonū‘ia!”"
    },
    {
      "verse": 26,
      "text": "Ke monū‘ia si‘i ha‘u ‘i he huafa ‘o Sihova! “Kuo mau talamonū kiate kimoutolu ‘oku ‘i he fale ‘o Sihova.”"
    },
    {
      "verse": 27,
      "text": "“Ko Sihova pē ‘a e ‘Otua.” “Pea kuo ne tuku ke hā mai ha maama.”"
    },
    {
      "verse": 28,
      "text": "“Ko hoku ‘Ela koe, pea te u ‘atu ‘a e fakafeta‘i:” “Ko hoku ‘Elohimi koe, pea te u fai ho fakahīkihiki‘i.”"
    },
    {
      "verse": 29,
      "text": "‘Ē, mou fakafeta‘i kia Sihova, he ‘oku lelei ia; He ‘oku tolonga ‘o ta‘engata ‘ene ‘alo‘ofa."
    }
  ],
  "timestamp": "2025-08-08T15:55:39.675927"
}