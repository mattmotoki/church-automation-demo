{
  "book": "2SA",
  "book_name": "2 Samuel",
  "chapter": 24,
  "version_id": 1307,
  "url": "https://www.bible.com/bible/1307/2SA.24",
  "verses": [
    {
      "verse": 1,
      "text": "PEA toe langa‘i ‘a e houhau ‘o Sihova ki ‘Isileli, ‘o ne ue‘i ‘a Tēvita ke fai ha me‘a kiate kinautolu, he‘ene pehē, ‘Alu, ‘o lau ‘a ‘Isileli mo Siuta."
    },
    {
      "verse": 2,
      "text": "Pea folofola ‘a e tu‘i kia Sioape ko e ‘eikitau, ‘a ia na‘e ‘iate ia, ‘Alu holo mu‘a ‘i he ngaahi matakali ‘Isileli, mei Tani ‘o a‘u ki Peasipa, ‘o lau ‘a e kakai, ka u ‘ilo honau tokolahi."
    },
    {
      "verse": 3,
      "text": "Pea fakatau folofola ‘a Sioape ki he tu‘i, ‘Ofa ange ‘a Sihova ko ho ‘Otua ke fakatupu ‘a e kakai, pe ‘oku nau toko fiha, ke tātu‘oteau honau tokolahi, pea ke sio ki ai foki ‘a e ‘afio ‘a e tu‘i: ka ko e hā ‘oku manako ai ‘a e ‘afiona ki he me‘a ni?"
    },
    {
      "verse": 4,
      "text": "Ka na‘e mālohi ‘a e folofola ‘a e tu‘i kia Sioape, pea ki he hou‘eiki tau; pea na‘e ‘alu atu ‘a Sioape mo e hou‘eiki tau ‘i he ‘ao ‘o e tu‘i ke lau ‘a e kakai ‘Isileli."
    },
    {
      "verse": 5,
      "text": "Pea nau a‘a ‘i Soatani, ‘o nau ‘apitanga ‘i ‘Aloeli, ‘i he potu to‘omata‘u ‘o e kolo ‘oku ne ‘i loto tele‘a ‘o Kata, pea ‘i Siasea:"
    },
    {
      "verse": 6,
      "text": "pea nau toki a‘u ki Kiliati, pea ki he fonua Tātimi-ketesi; pea nau a‘u ki Tani-‘iani, ‘o nau fai takai ki Saitoni,"
    },
    {
      "verse": 7,
      "text": "pea nau a‘u ki he talitau‘anga ‘o Taia, mo e tukui kolo ‘o ha‘a Hevi mo ha‘a Kēnani; pea nau tū‘ulu ki he feitu‘u tonga ‘o Siuta, ki Peasipa."
    },
    {
      "verse": 8,
      "text": "Pea kuo nau ‘alu holo ‘i he fonua kotoa, na‘a nau a‘u ki Selusalema ‘i he hili ‘a e māhina ‘e hiva mo e ‘aho ‘e uofulu."
    },
    {
      "verse": 9,
      "text": "Pea ‘atu ‘e Sioape ki he tu‘i ‘a e tohi ‘o e lau ‘o e kakai; pea tā na‘e ‘i ‘Isileli ko e kau to‘a ‘e toko valu kilu na‘e to‘o heletā; pea ko e kau tangata Siuta na‘e toko nima kilu."
    },
    {
      "verse": 10,
      "text": "Pea tautea ‘a Tēvita ‘e hono loto hili ‘ene fai ‘a e tohi kakai. Pea fakatau folofola ‘a Tēvita ki he ‘Eiki, kuo u mātu‘aki hia he me‘a kuo u fai; ka ke fakamolemole mu‘a, ‘Eiki, ‘a e kovi ‘a ho‘o tamaio‘eiki–he kuo u fai vale ‘aupito."
    },
    {
      "verse": 11,
      "text": "Pea ‘i he tu‘u pongipongi hake ‘a Tēvita, na‘e hoko ‘a e folofola ‘a Sihova ki he palōfita ko Kata ko e tongafisi ‘a Tēvita, ‘o pehē,"
    },
    {
      "verse": 12,
      "text": "‘Alu, ‘o lea kia Tēvita, Ko eni ‘a e folofola ‘a Sihova, ‘Oku ou hilifaki kiate koe ha me‘a ‘e tolu; fili hanau taha ma‘au ke u fai kiate koe."
    },
    {
      "verse": 13,
      "text": "Ko ia na‘e ha‘u ‘a Kata kia Tēvita, ‘o ne fakahā ki ai, ‘o ne pehē kiate ia, ‘E hoko kiate koe ha honge ‘o fitu‘i ta‘u ‘i ho fonua? pe ‘e tolu māhina ho‘o hola mei ho ngaahi fili ka nau tuli koe? pe hoko ‘a e mahaki faka‘auha ki ho fonua ‘o ‘aho tolu? Ke ke fakakaukau mu‘a, ‘o vakai pe ko e hā ha tali te u foki mo au kiate ia na‘a ne fai hoku fekau."
    },
    {
      "verse": 14,
      "text": "Pea pehē ‘e Tēvita kia Kata, kuo u ‘efihia ‘aupito: tau tō mu‘a ki he nima ‘o e ‘Eiki; he ‘oku lahi ha‘ana ‘alo‘ofa: kae ‘oua na‘a ku tō ki he nima ‘o e tangata."
    },
    {
      "verse": 15,
      "text": "Ko ia, na‘e tuku atu ‘e Sihova ha mahaki faka‘auha ki ‘Isileli, mei he pongipongi ko ia, ‘o a‘u ki he taimi tu‘utu‘uni: pea na‘e pekia ‘a e kakai, mei Tani ki Peasipa, ‘a e kau tangata ‘e toko fitu mano."
    },
    {
      "verse": 16,
      "text": "Pea ‘i he mafao atu ‘e he ‘āngelo hono nima ki Selusalema ke faka‘auha, na‘e momou ‘a e ‘Eiki ‘i he kovi, ‘o ne folofola ki he ‘āngelo na‘e fai ‘a e faka‘auha ‘o e kakai, Ma‘u ā; ta‘ofi eni ho nima. Pea ‘oku tu‘u ‘a e ‘āngelo ‘a Sihova fe‘unga mo e haha‘anga ‘o e Siepusi ko ‘Elaona."
    },
    {
      "verse": 17,
      "text": "Pea fakatau folofola ‘a Tēvita ki he ‘Eiki ‘i he‘ene vakai ‘a e ‘āngelo ‘oku ne fai ‘a e taa‘i ‘o e kakai, ‘o ne pehē; Vakai, ko au kuo u hia, pea kuo u fai kovi: ka ko e fanga sipi ni, ko e hā ‘anautolu kuo fai? Ke tō mu‘a kiate au ho‘o tā, pea ki he fale ‘o ‘eku tamai."
    },
    {
      "verse": 18,
      "text": "Pea ‘alu ‘a Kata kia Tēvita ‘i he ‘aho ko ia, ‘o ne pehē ki ai, ‘Alu hake, ‘o fokotu‘u ha ‘ōlita kia Sihova ‘i he haha‘anga ‘o e Siepusi ko ‘Elaona."
    },
    {
      "verse": 19,
      "text": "Ko ia na‘e hā‘ele hake ‘a Tēvita hangē ko e lea ‘a Kata ‘i he funga ‘o e tu‘utu‘uni ‘a Sihova."
    },
    {
      "verse": 20,
      "text": "Pea fakasio atu ‘a ‘Elaona, ‘o ne vakai ki he tu‘i mo ‘ene kau tamaio‘eiki ‘oku nau fakafononga mai kiate ia: pea ‘alu atu ‘a ‘Elaona, ‘o tō fo‘ohifo he fai ‘ene faka‘apa‘apa ki he tu‘i."
    },
    {
      "verse": 21,
      "text": "Pea fakatau folofola hake ‘e ‘Elaona, Ko e hā kuo me‘a mai ai ‘a e ‘afio ko e tu‘i ki he‘ene tamaio‘eiki ko au? Pea tali ‘e Tēvita, Koe‘uhi he fakatau meiate koe ‘a e haha‘anga ke langa ai ha ‘ōlita kia Sihova, ke ta‘ofi ‘a e mala mei he kakai."
    },
    {
      "verse": 22,
      "text": "Pea fakatau folofola ‘a ‘Elaona kia Tēvita, Ke fa‘iteliha ‘a e ‘afio ‘a e tu‘i ha me‘a te ne to‘o ‘o feia: vakai, ko e fanga pulu ē ki he feilaulau-mōifua, mo e ngaahi me‘a haha mo e nāunau ‘o e pulu ke fefie ‘aki;"
    },
    {
      "verse": 23,
      "text": "ko hono kotoa na‘e foaki ‘e ‘Elaona ko e tu‘i ki he tu‘i. Na‘e pehē foki ‘e ‘Elaona ki he tu‘i, ‘Ofa ke tali koe ‘e Sihova ko ho ‘Otua!"
    },
    {
      "verse": 24,
      "text": "Pea folofola ‘a e tu‘i kia ‘Elaona, ‘Ikai; ka te u mātu‘aki fakatau pa‘anga pē meiate koe: ‘o ‘ikai te u feia kia Sihova ko hoku ‘Otua ha ngaahi feilaulau kuo u ma‘u fakafiemālie. Ko ia na‘e fakatau ‘e Tēvita ‘a e haha‘anga mo e fanga pulu ‘aki ‘a e nimangofulu‘i sikeli siliva."
    },
    {
      "verse": 25,
      "text": "Pea na‘e langa ai ‘e Tēvita ha ‘ōlita kia Sihova, ‘o ne feia ai ‘ani feilaulau-mōifua mo ‘ofa. Pea ‘ikai kei tekaki ‘e he ‘Eiki ‘enau hufekina ‘a e fonua, pea na‘e ta‘ofi ‘a e mala mei ‘Isileli."
    }
  ],
  "timestamp": "2025-08-08T15:54:40.070021"
}