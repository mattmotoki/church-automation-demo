{
  "book": "ACT",
  "book_name": "Acts",
  "chapter": 27,
  "version_id": 1307,
  "url": "https://www.bible.com/bible/1307/ACT.27",
  "verses": [
    {
      "verse": 1,
      "text": "PEA ‘i he tu‘utu‘uni leva ke mau folau ki ‘Ītali, na‘e tuku ‘a Paula mo ha tu‘unga pōpula kehe ki ha Senituliō na‘e hingoa ko Suliasi, ‘a ia na‘e kau ki he vāhenga tau ko ‘Akosito."
    },
    {
      "verse": 2,
      "text": "Pea mau heka ki ha vaka ‘Ātalamaito, ‘a ia na‘e teu folau ki he ngaahi feitu‘u ‘o ‘Ēsia, ‘o mau tuku folau atu; pea na‘e ō mo kimautolu ‘a ‘Ālisitako, ko e Masitōnia mei Tesalonaika."
    },
    {
      "verse": 3,
      "text": "Pea ko e ‘aho ‘e taha na‘a mau tau ki Saitoni. Pea na‘e angalelei ‘a Suliasi kia Paula, ‘o ne tuku ke ne ‘alu ki hono kau fe‘iloaki ke ma‘u ‘enau ‘ofa."
    },
    {
      "verse": 4,
      "text": "Pea kuo mau tuku folau mei ai, pea mau ‘alu ‘i he ū ‘o Saipalo, he na‘e tokai ‘a e matangi."
    },
    {
      "verse": 5,
      "text": "Pea mau folau atu foki ‘i he Tahi ‘o Silisia mo Pamifilia, ‘o mau hoko ki Maila ‘i Līsia."
    },
    {
      "verse": 6,
      "text": "Pea ‘ilo ai ‘e he senituliō ha vaka ‘Ālekisānitia ko ‘ene folau ki ‘Ītali; ‘o ne fakaheka kimautolu ki ai."
    },
    {
      "verse": 7,
      "text": "Pea ko e me‘a ‘i he‘ene ‘aho lahi mo ‘emau ngaholo si‘i pē, ‘o ‘ikai meimei ma‘u ‘a Naitusi ko e kovi ‘a e matangi, ko ia na‘a mau folau ‘i he ū ‘o Kēliti ‘o a‘u ki Salemone."
    },
    {
      "verse": 8,
      "text": "Pea mau toki fakateletele, ka na‘e faingata‘a; ‘o mau hoko ki ha potu na‘e ui ko Taulanga Lelei, ‘a ia ‘oku tu‘u ofi ai ‘a e kolo ko Lāsea."
    },
    {
      "verse": 9,
      "text": "Pea kuo mole ha taimi lahi, pea matamata tu‘utāmaki ‘eni ‘emau folau, he kuo mahili ‘eni ‘a e ‘aukai, ko ia na‘e tokoni ‘a Paula kiate kinautolu,"
    },
    {
      "verse": 10,
      "text": "‘o ne pehē, Kau Matāpule, ‘oku ou vakai ‘oku hangehangē ka fakatu‘utāmaki ‘a e folau ni; pea lahi ‘a e maumau, ‘o ‘ikai ‘o e uta mo e vaka pē, ka ‘o ‘etau mo‘ui foki."
    },
    {
      "verse": 11,
      "text": "Ka ko e senituliō, na‘e mamafa ange kiate ia ‘a e lea ‘a e toutai, mo ia na‘e pule ki he vaka, ‘i he lea ‘a Paula."
    },
    {
      "verse": 12,
      "text": "Kae‘uma‘ā ko e taulanga ia na‘e ‘ikai lelei ke hūfanga ai ‘i he fa‘ahita‘u afā: ko ia, na‘e loto ‘a e tokolahi ke tuku folau mei ai, hei‘ilo te nau lava ke ma‘u ‘a Finisi ke hūfanga ai; ko e taulanga ia ‘o Kēliti ‘oku ū ki he matangi tonga-hihifo mo e tokelau-hihifo."
    },
    {
      "verse": 13,
      "text": "Pea ‘i he‘ene angiangi mei he Tonga, na‘a nau lau kuo lava ‘enau fakakaukau; ‘o nau fusi taula, ‘o nau fakateletele ‘i Kēliti, ‘o ofi ‘aupito ki ‘uta."
    },
    {
      "verse": 14,
      "text": "Ka kuo te‘eki ke nau loko tō atu, mo e hifo mai mei ‘uta ha matangi hangē ha ‘ahiohio, ‘oku hingoa ko e ‘Eulakulone."
    },
    {
      "verse": 15,
      "text": "Pea ‘i he mo‘ua ai ‘a e vaka, ‘o ‘ikai lava ke fakatauala, na‘a mau tuku, ‘o mau ‘au‘auhia."
    },
    {
      "verse": 16,
      "text": "Pea mau lele ki he ū ‘o ha ki‘i motu na‘e ui ko Kalauta, pea na‘e ‘ikai te mau meimei lava ke ma‘u ‘a e vaka fokotu‘u."
    },
    {
      "verse": 17,
      "text": "Pea kuo fusi leva ia, na‘a mau hanga ‘o ngaohi ‘a e vaka, ‘o tālī. Na‘a mau manavahē foki na‘a mau tūkia ‘i Sītela, ko ia na‘a mau hu‘i ‘a e alangavaka ‘olunga, pea mau toki lepelepaheke."
    },
    {
      "verse": 18,
      "text": "Pea ‘i he‘emau mātu‘aki matangia ‘i he ‘aho ‘e taha,"
    },
    {
      "verse": 19,
      "text": "na‘a mau tolo ‘a e uta; pea ‘i hono tolu ‘o e ‘aho na‘a mau hanga ‘e kimautolu ‘o laku ‘a e nāunau ‘o e vaka."
    },
    {
      "verse": 20,
      "text": "Pea ‘i he‘ene ‘aho lahi ‘o ‘ikai hā ‘a e la‘ā pe ko e ngaahi fetu‘u, mo e kei falala mālohi ‘a e matangi, na‘e mole ‘aupito ‘emau ‘amanaki ki he mo‘ui."
    },
    {
      "verse": 21,
      "text": "Kae‘uma‘ā na‘e lahi ‘a e ta‘ekai: kae toki tu‘u ‘a Paula ‘i honau lotolotonga, ‘o ne pehē, Kau Matāpule, na‘a mou mei tuitala kiate au, ‘o ‘oua ‘e tuku folau mei Kēliti, ‘o fenāpasi mo e tu‘utāmaki ni mo e maumau."
    },
    {
      "verse": 22,
      "text": "Ka na‘a mo eni ‘oku ou tokoni atu ke mou fakato‘oto‘a: koe‘uhi ‘e ‘ikai mate hamou toko taha, ka ko e vaka pē."
    },
    {
      "verse": 23,
      "text": "He na‘e tu‘u ofi mai ‘anepō ha ‘āngelo ‘a e ‘Otua, ‘a ‘Ene ‘Afio ‘oku ‘o‘ona au,"
    },
    {
      "verse": 24,
      "text": "pea ko ia ‘oku ou lotu ki ai, ‘o ne pehē mai, ‘E Paula, ‘oua te ke manavahē; kuo pau te ke tu‘u ‘i he ‘ao ‘o Sisa: pea ko eni, kuo me‘a‘ofa‘aki ‘e he ‘Otua kiate koe ‘a e kakai kotoa pē ‘oku mou folau mo koe."
    },
    {
      "verse": 25,
      "text": "Ko ia, ‘a matāpule, mou lototo‘a: he ‘oku ou tui ki he ‘Otua ‘e hoko pē ‘o hangē ko ‘ene folofola mai."
    },
    {
      "verse": 26,
      "text": "Ka kuo pau tokua, te tau tūkia ‘i ha motu."
    },
    {
      "verse": 27,
      "text": "Pea ‘i hono pō hongofulu mā fā, lolotonga ‘emau pāea holo ‘i he tahi ko ‘Ātalia, ‘iloange, ‘i he tu‘uapō, na‘e mahalo ‘a e kau vaka kuo nau ofi ki ha fonua."
    },
    {
      "verse": 28,
      "text": "Pea nau tukutuku, ko e uangokumi: pea nau fai atu si‘i ‘o toe tukutuku, ko e tekumi mā nima."
    },
    {
      "verse": 29,
      "text": "Pea mau manavahē na‘a ‘iloange te mau tūkia ‘i ha potu ‘oku hangatāmaki, ko ia na‘a nau lī ha taula ‘e fā mei he taumuli, ‘o nau faka‘amu ke ‘aho."
    },
    {
      "verse": 30,
      "text": "Pea ‘ahi‘ahi ‘a e kau vaka ke feholaki mei he vaka, pea nau tukutuku hifo ‘a e vaka fokotu‘u ki he tahi, ‘o lau tokua ko ‘enau ‘alofaki taula ke lī mei he taumu‘a."
    },
    {
      "verse": 31,
      "text": "Kae lea ‘e Paula ki he senituliō mo e kau sōtia, Kapau ‘e ‘ikai nofo ‘i vaka ‘a e kau siana ni, ‘e ‘ikai lava hamou fakahaofi."
    },
    {
      "verse": 32,
      "text": "Pea hanga leva ‘a e kau sōtia, ‘o tu‘usi ‘a e ngaahi maea ‘o e vaka fokotu‘u, ‘o tuku ia ke tō ‘o mole."
    },
    {
      "verse": 33,
      "text": "Pea hanga ai ‘a Paula ‘o enginaki kinautolu kotoa pē, ‘o a‘u ki he‘ene meimei ‘aho hake, ke nau fai ha tokoni; ‘o ne pehē, Ko e ‘aho e ‘e hongofulu mā fa mo ho‘omou taukotofa ‘o nofo ta‘ekai, ‘o ‘ikai te mou ma‘u ha me‘a."
    },
    {
      "verse": 34,
      "text": "Ko ia, ‘oku ou enginaki atu ke mou fai ha kai: pea ‘āsili, he ko e me‘a ia ‘e tokoni ki homou fakahaofi. Tala atu, ‘e ‘ikai mole hamou tu‘oni lou‘ulu ‘e taha."
    },
    {
      "verse": 35,
      "text": "Pea ‘i he‘ene lea pehē, na‘a ne ala ki ha mā, ‘o ne fai ha fakafeta‘i ki he ‘Otua ‘i honau ‘ao; pea ne pakipaki ia ‘o kamata kai."
    },
    {
      "verse": 36,
      "text": "Pea nau loto lahi ai kotoa, ‘o nau hanga ai ‘e kinautolu ‘o tokoni."
    },
    {
      "verse": 37,
      "text": "Pea ko homau lau kātokatoa ‘o e kakai ‘i he vaka, ko e toko uangeau mo e toko fitungofulu mo e toko ono."
    },
    {
      "verse": 38,
      "text": "Pea kuo nau mākona, na‘a nau fakama‘ama‘a ‘a e vaka, ‘o tolo ‘a e uite ki tahi."
    },
    {
      "verse": 39,
      "text": "Pea ‘i he‘ene ‘aho hake, na‘e ‘ikai te nau ‘ilo pe ko e fonua fē: ka na‘a nau vakai ha kōmaki na‘e ‘one‘one hono pā‘angangalu, pea na‘a nau loto ke fakahake ‘a e vaka ‘i he potu ko ia, ‘o kapau ‘e lava."
    },
    {
      "verse": 40,
      "text": "Pea nau motuhi ‘a e ngaahi taula ‘o tuku pē ‘i tahi, pea vete fakataha mo ia ‘a e ha‘i ‘o e ongo fohe‘uli, ‘o nau fai lā ‘i he taumu‘a, ‘o nau faka‘uli ki he ‘one‘one."
    },
    {
      "verse": 41,
      "text": "Kae ‘iloange, na‘a nau toloto ‘i ha potu na‘e fetaulaki ai ‘a e tahi ‘e ua, pea nau faka‘oho ai ‘a e vaka; pea pikisia ‘a e taumu‘a ‘o toka ma‘u, ka ka vāea ‘a e taumuli ‘i he mālohi ‘o e peau."
    },
    {
      "verse": 42,
      "text": "Pea loto leva ‘a e kau sōtia ke tāmate‘i ‘a e kau pōpula, na‘a kakau ha taha ki ‘uta ‘o hola."
    },
    {
      "verse": 43,
      "text": "Ka ko e senituliō, ko e me‘a ‘i he‘ene fie fakahaofi ‘a Paula, na‘a ne ta‘ofi ‘enau fakakaukau ko ia; ‘o ne fekau, ke ‘ilonga ‘a kinautolu ‘oku fa‘a kakau ke nau hopo ki tahi ‘o mu‘omu‘a ki ‘uta:"
    },
    {
      "verse": 44,
      "text": "pea ko e me‘a ki hono toe, ke kakau ha ni‘ihi ‘i he ngaahi fono, pea ko e ni‘ihi ‘i ha me‘a pē mei he vaka. Pea ‘i he fai pehē, na‘a mau hao kotoa pē ki ‘uta."
    }
  ],
  "timestamp": "2025-08-08T15:57:22.276324"
}