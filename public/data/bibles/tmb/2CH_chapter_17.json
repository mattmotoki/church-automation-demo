{
  "book": "2CH",
  "book_name": "2 Chronicles",
  "chapter": 17,
  "version_id": 1307,
  "url": "https://www.bible.com/bible/1307/2CH.17",
  "verses": [
    {
      "verse": 1,
      "text": "PEA na‘e fetongi ia ‘i he tu‘i ‘e Sihosafate ko hono foha; pea hanga ‘e ia ‘o kumi ivi telia ‘a ‘Isileli."
    },
    {
      "verse": 2,
      "text": "Pea ne tuku ha tau ki he ngaahi kolo ‘o Siuta na‘e talitau‘anga, ‘o ne tuku ‘ani le‘o ‘i he fonua ‘o Siuta, pea ‘i he ngaahi kolo ‘o ‘Ifalemi ne puke ‘e he‘ene tamai ko ‘Asa."
    },
    {
      "verse": 3,
      "text": "Pea na‘e kau ‘a e ‘Eiki mo Sihosafate, koe‘uhi na‘a ne fou ‘i he ngaahi ‘alunga ‘o ‘ene kui ko Tēvita, ‘a e ngaahi motu‘a ‘alunga, pea na‘e ‘ikai te ne tokanga ke ‘alu ki he ngaahi Peali;"
    },
    {
      "verse": 4,
      "text": "ka ko e ‘Otua ‘o ‘ene tamai na‘a ne feinga ki ai, pea ko ‘ene ngaahi tu‘utu‘uni ia na‘a ne fou ai, ‘o ‘ikai te ne fai ki he ngaahi ngāue ‘a ‘Isileli."
    },
    {
      "verse": 5,
      "text": "Ko ia, na‘e fokotu‘u ma‘u ‘e Sihova ‘a e pule‘anga ‘i hono nima; pea na‘e ‘omi me‘a‘ofa kia Sihosafate ‘e Siuta kātoa; pea na‘e lahi ‘ene koloa mo e ongoongo."
    },
    {
      "verse": 6,
      "text": "Pea poupou hake hono loto ‘i he ngaahi ‘alunga ‘o Sihova, pea ne mōia atu, ‘o ‘ave ‘a e ngaahi ‘esi mo e ngaahi ‘āsela mei Siuta."
    },
    {
      "verse": 7,
      "text": "Pea ‘i he tolu ta‘u ‘o ‘ene pule na‘a ne fekau atu hono hou‘eiki, ‘a Peni-haili, mo ‘Opataia, mo Sākalaia, mo Nātaniela, mo Mikaia, ke faiako ‘i he ngaahi kolo ‘o Siuta;"
    },
    {
      "verse": 8,
      "text": "pea ō mo kinautolu ‘ani Līvai, ‘a Sēmaia, mo Netanaia, mo Sepataia, mo ‘Asaeli, mo Semilamoti, mo Sihonatani, mo ‘Atunaisa, mo Topaia, mo Topatonaisa; ko e kau Līvai ia, pea ō mo kinautolu ‘a ‘Elisama, mo Siholame na‘e taula‘eiki."
    },
    {
      "verse": 9,
      "text": "Pea na‘a nau faiako ‘i Siuta, pea nau ‘alu mo kinautolu ‘a e tohi Lao ‘a Sihova: ko ia na‘a nau foli ‘a e ngaahi kolo kotoa ‘o Siuta, ‘o ako ‘a e kakai."
    },
    {
      "verse": 10,
      "text": "Pea na‘e tō ‘a e ngeia ‘o Sihova ki he ngaahi pule‘anga ‘o e ngaahi fonua na‘e takatakai ki Siuta, ko ia na‘e ‘ikai te nau fakalanga tau kia Sihosafate."
    },
    {
      "verse": 11,
      "text": "Pea ko e kau Filisitia ni‘ihi na‘a nau toutou ‘omi me‘a‘ofa kia Sihosafate, mo e pa‘anga tukuhau. Pea ‘omi monumanu ‘e he kau ‘Ālepea, ko e sipi tangata ‘e fitu afe mā fitungeau, mo e kosi tangata ‘e fitu afe mā fitungeau."
    },
    {
      "verse": 12,
      "text": "Ko ia, na‘e fakautuutu ‘aupito ‘a e mā‘olunga ‘o Sihosafate; pea ne langa ‘i Siuta ‘ani taua moni kolo feleoko."
    },
    {
      "verse": 13,
      "text": "Pea na‘e lahi ‘ene koloa ‘i he ngaahi kolo ‘o Siuta; mo e kakai tau ‘i Selusalema, ko e kau tangata to‘a."
    },
    {
      "verse": 14,
      "text": "Pea ko honau lau eni ‘o fakatatau ki honau ‘ulumotu‘a: ‘i ha‘a Siuta, ko e ngaahi kapiteni-toko‘i-afe…… ko ‘Ātina ko e kapiteni lahi, pea na‘e ‘iate ia ha toko tolu kilu ko e kau tangata to‘a."
    },
    {
      "verse": 15,
      "text": "Pea hoko mo ia ‘a Sihohanani ko e kapiteni lahi, pea ‘iate ia ha toko ua kilu mā valu mano."
    },
    {
      "verse": 16,
      "text": "Pea hoko mo ia ‘a ‘Amasaia foha ‘o Sikeli, ‘a ia na‘a ne me‘a‘ofa ‘aki ia kia Sihova; pea na‘e ‘iate ia ha toko ua kilu ko e kakai to‘a."
    },
    {
      "verse": 17,
      "text": "Pea mei ha‘a Penisimani, ‘a e to‘a tete‘e ko ‘Eliata, pea ‘iate ia ha toko ua kilu na‘e to‘o kaufana mo e pā."
    },
    {
      "verse": 18,
      "text": "Pea hoko mo ia ‘a Sihosapati; pea ‘iate ia ha toko taha kilu mā valu mano kuo ‘osi sauni ki he tau."
    },
    {
      "verse": 19,
      "text": "Ko kinautolu ia na‘e tauhi ki he tu‘i, tukukehe ‘a kinautolu na‘e vahe ‘e he tu‘i ki he ngaahi kolo talitau‘anga ‘i Siuta kātoa."
    }
  ],
  "timestamp": "2025-08-08T15:55:00.188764"
}