{
  "book": "HOS",
  "book_name": "Hosea",
  "chapter": 6,
  "version_id": 1307,
  "url": "https://www.bible.com/bible/1307/HOS.6",
  "verses": [
    {
      "verse": 1,
      "text": "HA‘U Ā, ka tau foki kia Sihova: he ko ia ia kuo ne hae, pea te ne faito‘o kitautolu; kuo ne taa‘i, pea te ne ha‘iha‘i kitautolu."
    },
    {
      "verse": 2,
      "text": "Hili ‘a e ‘aho ‘e ua te ne fakamānava hake kitautolu: ‘i hono ‘aho tolu te ne fokotu‘u kitautolu, pea te tau mo‘ui, ‘o fe‘ao mo ia."
    },
    {
      "verse": 3,
      "text": "Pea ke tau ‘ilo; ke tau tuli ki he ‘ilo ‘o Sihova; ko ‘ene hopo hake kuo tu‘utu‘uni hangē ko e hengihengi: pea te ne ha‘u kiate kitautolu hangē ko e ‘uha, hangē ko e ‘uha mui, ko vaimui ‘ene mape‘epe‘e ki he fonua."
    },
    {
      "verse": 4,
      "text": "‘E ‘Ifalemi, ko e hā te u fai kiate koe? ‘E Siuta, ko e hā te u fai kiate koe? he ko ho‘omo lelei ‘oku hangē ko ha ‘ao pongipongi, pea hangē ko e hahau ‘ene mole vave."
    },
    {
      "verse": 5,
      "text": "Ko ia, na‘a ku tātā kinautolu ‘aki ‘a e kau palōfita: na‘a ku tāmate‘i ‘aki ‘a e ngaahi lea ‘a hoku ngutu: pea ‘oku ‘alu atu ‘eku fakamaau hangē ko e maama."
    },
    {
      "verse": 6,
      "text": "He ko e ‘ofa ‘oku ou manako ki ai; ‘o ‘ikai ko e feilaulau; pea ‘oku tāimu‘a ‘a e ‘ilo‘i ‘o e ‘Otua ‘i he ngaahi feilaulau-mōifua."
    },
    {
      "verse": 7,
      "text": "Ka ko e fa‘ahinga ko ē, kuo nau maumau kovinānite hangē ko ‘Ātama: kuo nau fai kākā kiate au ‘i he potu ko ē."
    },
    {
      "verse": 8,
      "text": "Ko Kiliati ko e kolo ‘o ha‘a fai kovi. Kuo tukulaumea ‘i he toto fakapō."
    },
    {
      "verse": 9,
      "text": "Pea hangē ko e toka tata‘o ‘a e ngaahi kaiha‘akau ki ha tangata, pehē ‘oku fai fakapō ‘e ha kautaha taula‘eiki ‘i he hala ki Sikemi: seuke, kuo nau fai me‘a mousa‘a."
    },
    {
      "verse": 10,
      "text": "Kuo u mamata ‘i he fale ‘o ‘Isileli ki ha me‘a fakalilifu: ‘i he potu ko ia kuo ‘ilo ‘a e fai fe‘auaki ‘i ‘Ifalemi, kuo ‘uli‘i ‘a ‘Isileli."
    },
    {
      "verse": 11,
      "text": "‘A Siuta foki, kuo tu‘utu‘uni mo‘ou ha ututa‘u, ‘oka u ka liliu ‘a e pōpula ‘o hoku kakai."
    }
  ],
  "timestamp": "2025-08-08T15:56:32.951404"
}