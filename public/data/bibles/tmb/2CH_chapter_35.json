{
  "book": "2CH",
  "book_name": "2 Chronicles",
  "chapter": 35,
  "version_id": 1307,
  "url": "https://www.bible.com/bible/1307/2CH.35",
  "verses": [
    {
      "verse": 1,
      "text": "PEA fai ‘e Siosaia ‘i Selusalema ‘a e Pāsova kia Sihova; pea na‘a nau tāmate‘i ‘a e Pāsova ‘i hono ‘aho hongofulu mā fā ‘o e ‘uluaki māhina."
    },
    {
      "verse": 2,
      "text": "Pea ne fokotu‘u ‘a e kau taula‘eiki ki honau ngaahi lakanga, ‘o ne lōtaki kinautolu ki he ngāue ‘o e fale ‘o Sihova."
    },
    {
      "verse": 3,
      "text": "Pea ne fekau ki he kau Līvai na‘e fakahinohino ‘a e kau ‘Isileli, ‘a e fa‘ahinga kuo tapu kia Sihova, ‘o pehē, Tuku ‘a e ‘A‘ake tapu ki he fale na‘e langa ‘e Solomone foha ‘o Tēvita ko e Tu‘i ‘Isileli; ‘oku ‘ikai ‘amoutolu ke fua ‘i homou uma: ka ko eni, mou ngāue kia Sihova ko homou ‘Otua, pea ki hono kakai ‘Isileli."
    },
    {
      "verse": 4,
      "text": "Pea mou tali teuteu ‘o fakatatau ki homou ngaahi ‘ulumotu‘a mo homou ngaahi lakanga, ‘o taau mo e tohi ‘a Tēvita ko e Tu‘i ‘Isileli, mo hono hiki ‘e Solomone ko hono foha."
    },
    {
      "verse": 5,
      "text": "Pea mou tu‘u ‘i he Fale Tapu ke tali ‘a e ngaahi vāhenga ‘ulumotu‘a ‘o homou kāinga ko e ngaahi matakali kehe–‘io, ko ha vāhenga faka‘ulumotu‘a ki hani Līvai."
    },
    {
      "verse": 6,
      "text": "Pea mou tāmate‘i ‘a e Pāsova, pea mou toki fakama‘a kimoutolu, pea mou toki teu ki hamou kāinga, ke fai ‘o taau mo e folofola ‘a Sihova na‘e fakafai ‘ia Mōsese."
    },
    {
      "verse": 7,
      "text": "Pea na‘e foaki ‘e Siosaia ki he kakai noa, ‘a e fa‘ahinga manu iiki hangē ko e lami mo e ki‘i kosi, ko e ngaahi feilaulau faka-Pāsova–na‘a ne foaki ia ki he kakai kotoa na‘e ‘iloa mai, fe‘unga mo e toko tolu mano, mo e pulu ‘e tolu afe: ko e me‘a ia mei he koloa ‘a e tu‘i."
    },
    {
      "verse": 8,
      "text": "Pea ko hono hou‘eiki na‘a nau foaki ki he kakai, ki he kau taula‘eiki, pea ki he kau Līvai, ‘a e me‘a ki he feilaulau-‘ofa. Ko Hilikaia, mo Sākalaia, mo Sīheli, ko e hou‘eiki ‘o e fale ‘o ‘Elohimi, na‘a nau foaki ki he kau taula‘eiki, ki he ngaahi feilaulau faka-Pāsova, ‘a e sipi mo e kosi."
    },
    {
      "verse": 9,
      "text": "Ko e ua afe mā onongeau, pea mo e tolungeau‘i pulu ‘a e sipi mo e kosi. Ko Konanaia foki, pea mo Sēmaia mo Nātaniela ko hono kāinga, mo Hasapaia, mo Sī‘eli mo Siosapati, ko e hou‘eiki ‘o e kau Līvai, na‘a nau foaki ki he kau Līvai, ki he ngaahi feilaulau faka-Pāsova, ‘i he fa‘ahinga manu iiki ko e toko nima afe, pea ‘i he fanga pulu ko e toko nimangeau."
    },
    {
      "verse": 10,
      "text": "Ko ia na‘e teu ‘a e ngāue, pea na‘e tutu‘u ‘a e kau taula‘eiki ‘i honau tu‘unga, mo e kau Līvai ‘i honau ngaahi lakanga, ‘o hangē ko e tu‘utu‘uni ‘a e tu‘i."
    },
    {
      "verse": 11,
      "text": "Pea tāmate‘i ‘e kinautolu ‘a e Pāsova, pea tali ‘e he kau taula‘eiki ‘a e toto mei honau nima, ‘o afuhi ‘aki, kae fohi ‘e he kau Līvai."
    },
    {
      "verse": 12,
      "text": "Pea nau ‘ave ‘a e ngaahi feilaulau-mōifua ke tufa ki he ngaahi vāhenga faka‘ulumotu‘a ‘o e ngaahi matakali kehe, ke nau ‘atu ki he ‘Eiki, ‘o hangē ko e me‘a ‘oku tu‘u ‘i he Puka ‘a Mōsese: pea na‘e pehē ‘enau fai ki he fanga pulu."
    },
    {
      "verse": 13,
      "text": "Pea na‘e ta‘o ‘a e Pāsova ‘o hangē ko e konisitūtone: pea ko e ngaahi me‘a tapu na‘a nau haka ‘i he ngaahi kapa, mo e ngaahi tikatele, mo e ngaahi tisi, ‘o nau vave ‘aki ki he kakai kotoa pē."
    },
    {
      "verse": 14,
      "text": "Pea hili ia na‘a nau teu ma‘anautolu, pea ma‘a e kau taula‘eiki; he ko e kau taula ‘eiki, ko e ha‘a ‘Ēlone, na‘a nau mo‘ua ‘i he ‘atu ‘o e feilaulau-mōifua mo e ngako, ‘o a‘u ki he po‘uli: ko ia na‘e teu ‘e he kau Līvai ma‘anautolu, pea ma‘a e kau taula‘eiki ko e ha‘a ‘Ēlone."
    },
    {
      "verse": 15,
      "text": "Pea ko e kau hiva ko e ha‘a ‘Ēsafe na‘a nau tu‘u ‘i honau tu‘unga, ‘o fakatatau ki he tu‘utu‘uni ‘a Tēvita, mo ‘Ēsafe, mo Hēmani, pea mo Situtuni ko e tongafisi ‘a e tu‘i; pea ko e kau le‘o matapā na‘e ‘i he matapā takitaha: na‘e ‘ikai te nau ongosia hiki mei he‘enau potu ngāue; he na‘e teu ma‘anautolu ‘e honau kāinga ko e kau Līvai."
    },
    {
      "verse": 16,
      "text": "Ko ia na‘e mateu ‘a e ngāue kotoa ‘a Sihova ‘i he ‘aho ko ia ke feia ‘a e Pāsova, pea ke ‘atu ‘a e ngaahi feilaulau-mōifua ‘i he funga ‘ōlita ‘o e ‘Eiki, ‘o hangē ko e tu‘utu‘uni ‘a Kingi Siosaia."
    },
    {
      "verse": 17,
      "text": "Pea ko e kakai ‘Isileli na‘e ‘iloa mai na‘a nau fai ‘a e Pāsova ‘i he taimi ko ia, pea mo e Kātoanga Tapu-lēvani, ‘o ‘aho fitu."
    },
    {
      "verse": 18,
      "text": "Pea talu ‘a e taimi ‘o e palōfita ko Sāmiuela mo e ‘ikai fai ‘i ‘Isileli ha Pāsova hangē ko ia; ‘io, na‘e ‘ikai ha Tu‘i ‘Isileli te ne fai ha Pāsova hangē ko ia na‘e fai ‘e Siosaia, mo e kau taula‘eiki, mo e kau Līvai, mo Siuta kātoa, mo e kau ‘Isileli na‘e ‘iloa mai, pea mo e nofo Selusalema."
    },
    {
      "verse": 19,
      "text": "‘I hono hongofulu mā valu ta‘u ‘o e pule ‘a Siosaia na‘e fai ‘a e Pāsova ko ia."
    },
    {
      "verse": 20,
      "text": "Hili ‘a e fu‘u me‘a ko ia, ‘a e sāuni ‘e Siosaia ‘a e Temipale, na‘e ‘alu hake ‘a Neko ko e Tu‘i ‘Isipite ke fai tau ‘i Kalikimisi, ‘a ia ‘oku ne ‘i he ve‘e ‘Eufaletesi; pea hū ki tu‘a ‘a Siosaia ke fakafetaulaki kiate ia."
    },
    {
      "verse": 21,
      "text": "Pea tuku mai ‘e ia ha tu‘unga talafekau ki ai, ke lea ‘o pehē, Ko ho hā au, Tu‘i Siuta? Tala‘ehai ko ‘eku tau ni kiate koe, ka ko e ha‘a tu‘i ‘oku ma vāvātau mo au; pea kuo fekau ‘e he ‘Otua ke u fakavave: tu‘u ke ‘atā mo e ‘Otua ‘a ia ‘oku ne kau mo au, ke ‘oua te ne faka‘auha koe."
    },
    {
      "verse": 22,
      "text": "Kae ‘ikai fie foki ‘a Siosaia mei he fai mo ia, ka ne fakakehe ia ke ne fai tau mo ia; pea na‘e ‘ikai te ne tokanga ki he ngaahi lea ‘a Neko, ‘a ia na‘e mei he fofonga ‘o e ‘Otua, ‘o ne a‘u atu ki he tele‘a ‘o Mekito ke tau."
    },
    {
      "verse": 23,
      "text": "Pea fana‘i ‘e he tau kaufana ‘a Kingi Siosaia; pea pehē ‘e he tu‘i ki he‘ene kau tamaio‘eiki, ‘Ave au; he kuo u kafo lahi."
    },
    {
      "verse": 24,
      "text": "Ko ia na‘e ‘ave ia ‘e he‘ene kau tamaio‘eiki mei he sāliote ko ia, ‘o fakaheka ia ki hono ua ‘o e sāliote na‘a ne ma‘u, pea nau fakahā‘ele ia ki Selusalema; pea ne pekia; pea na‘a nau telio ia ‘i he fa‘itoka ‘o ‘ene ngaahi kui, pea na‘e tēngihia ‘a Siosaia ‘e Siuta kātoa mo Selusalema."
    },
    {
      "verse": 25,
      "text": "Pea fai ‘e Selemaia ha tangilāulau ‘o Siosaia; pea ko e kau tangata hiva mo e fefine hiva na‘a nau lau kia Siosaia ‘i he‘enau ngaahi tangilāulau, pea ‘oku kei fai. ‘Io, na‘a nau fokotu‘u ia ko e tu‘utu‘uni ki ‘Isileli; pea vakai, kuo tohi ‘a e ngaahi tangi ‘i he Tohi Tangilāulau."
    },
    {
      "verse": 26,
      "text": "Pea ko hono toe ‘o e ngāue ‘a Siosaia, mo ‘ene ‘ofa ki he lotu, ‘a ‘ene fai ki he ngaahi me‘a ‘oku tu‘u ‘i he Lao ‘a Sihova;"
    },
    {
      "verse": 27,
      "text": "‘io, ko ‘ene ngaahi ngāue, ‘a e ‘uluaki mo e kimui, vakai kuo tohi kotoa ‘i he Puka ‘o e Ngaahi Tu‘i ‘Isileli mo Siuta."
    }
  ],
  "timestamp": "2025-08-08T15:55:02.905426"
}