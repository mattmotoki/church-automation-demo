{
  "book": "JER",
  "book_name": "Jeremiah",
  "chapter": 41,
  "version_id": 1307,
  "url": "https://www.bible.com/bible/1307/JER.41",
  "verses": [
    {
      "verse": 1,
      "text": "KA ‘i hono fitu māhina, ‘iloange na‘e ha‘u ‘a ‘Isime‘eli foha ‘o Netanaia, ko e hako ‘o ‘Elisama, ko e taha ‘i he fale‘alo ‘o e tu‘i, mo e kau tāimu‘a ‘a e tu‘i, ‘o ne ha‘u mo ia ha tu‘unga me‘a ‘e toko hongofulu kia Ketalaia foha ‘o ‘Ahikami ki Mīsipa;"
    },
    {
      "verse": 2,
      "text": "pea nau taumafa ai mo ia ‘i Mīsipa fakataha. Pea tutu‘u ‘a ‘Isime‘eli foha ‘o Netanaia, mo e tu‘unga me‘a ‘e toko hongofulu na‘e ‘iate ia, ‘o nau taa‘i ‘a Ketalaia foha ‘o ‘Ahikami, foha ‘o Sāfani ‘aki ‘a e heletā; ‘io, na‘a ne tāmate‘i ia koe‘uhi kuo fakanofo ia ‘e he Tu‘i Pāpilone ko e kōvana ‘o e fonua."
    },
    {
      "verse": 3,
      "text": "Na‘e taa‘i foki ‘e ‘Isime‘eli ‘a e kau Siu kotoa na‘e ‘iate ia, ‘io, na‘e ‘ia Ketalaia ‘i Mīsipa, pea mo e kau Kalitia na‘e ‘ilo ai, ‘io, ko e kau sōtia."
    },
    {
      "verse": 4,
      "text": "Pea ‘i hono ua ‘o e ‘aho hili ‘ene tāmate‘i ‘a Ketalaia, ka kuo te‘eki ke ‘ilo ki ai ha ni‘ihi,"
    },
    {
      "verse": 5,
      "text": "tā na‘e omi ha tu‘unga me‘a mei Sikemi, mei Sailo, pea mei Samēlia, ko e toko valungofulu, kuo tele honau kava, pea kuo hae hifo honau kofu, pea kuo nau fefofoa‘i, pea ‘oku nau to‘o me‘a feilaulau mo e laipeno, ko ‘enau ‘ave ki he fale ‘o Sihova."
    },
    {
      "verse": 6,
      "text": "Pea hū kitu‘a mei Mīsipa ‘a ‘Isime‘eli foha ‘o Netanaia, ‘o fakafetaulaki kiate kinautolu, ‘o ne lakalaka tangi atu pē: pea ‘i he faifai pea nau fetaulaki, na‘a ne pehē kiate kinautolu, Mou omi kia Ketalaia foha ‘o ‘Ahikami."
    },
    {
      "verse": 7,
      "text": "Pea ‘i he ‘iloange na‘a nau a‘u ki he loto kolo, pea tāmate‘i kinautolu ‘e ‘Isime‘eli foha ‘o Netanaia, ‘o ne laku ki he lepa, ‘e ia mo e kau tangata na‘e ‘iate ia."
    },
    {
      "verse": 8,
      "text": "Ka na‘e ai ha tu‘unga me‘a ‘iate kinautolu, ko e toko hongofulu, na‘a nau pehē kia ‘Isime‘eli, ‘Oua ‘e tāmate‘i kimautolu: he ‘oku ai homau ngaahi feleoko fufū ‘i he vao, ‘oku fa‘o ai ‘a e uite mo e pa‘ale mo e lolo mo e honi. Ko ia na‘a ne momou, ‘o ‘ikai te ne tāmate‘i ‘a kinautolu fakataha mo honau kāinga."
    },
    {
      "verse": 9,
      "text": "Pea ko e lepa na‘e lī ki ai ‘e ‘Isime‘eli ‘a e fu‘ufu‘unga sino ‘o e kakai kuo ne taa‘i, ke nau toka mo Ketalaia, ko ia ia na‘e ngaohi ‘e Kingi ‘Asa, telia ‘a Pā‘asa ko e Tu‘i ‘Isileli; pea na‘e fakafonu ia ‘e ‘Isime‘eli ‘aki ‘a e kakai kuo mate."
    },
    {
      "verse": 10,
      "text": "Pea na‘e toki ‘ave ‘e ‘Isime‘eli ‘a e toe ‘o e kakai ‘oku ‘i Mīsipa, ‘io, ‘a e fānau fefine ‘a e tu‘i, mo e kakai kotoa na‘e toe ‘i Mīsipa, ‘a ia kuo tuku honau tauhi ‘e Nēpusa-‘ātani ko e ‘eiki ‘o e ka‘ate kia Ketalaia foha ‘o ‘Ahikami; ‘io, na‘e ‘ave pōpula kinautolu ‘e ‘Isime‘eli foha ‘o Netanaia, ‘o ne fononga ko ‘ene hiki ki Ha‘a ‘Āmoni."
    },
    {
      "verse": 11,
      "text": "Ka ko Siohanani foha ‘o Kalea, mo e hou‘eiki kotoa ‘o e ngaahi vāhenga tau na‘e ‘iate ia, ‘i he‘enau fanongo ki he fu‘u kovi kuo fai ‘e ‘Isime‘eli foha ‘o Netanaia,"
    },
    {
      "verse": 12,
      "text": "na‘a nau hiki mo honau kau tangata, ‘o nau ‘alu ke fai tau mo ‘Isime‘eli foha ‘o Netanaia, pea na‘a nau ma‘u ia ‘i he fu‘u vai ‘oku ‘i Kipione."
    },
    {
      "verse": 13,
      "text": "Pea ‘i he ‘iloange na‘e mamata ‘e he kakai kotoa na‘e ‘ia ‘Isime‘eli kia Siohanani foha ‘o Kalea, mo e hou‘eiki kotoa ‘o e ngaahi vāhenga tau na‘e ‘iate ia, na‘a nau fiefia."
    },
    {
      "verse": 14,
      "text": "Ko ia, na‘e sītu‘a ‘a e kakai kotoa kuo taki pōpula ‘e ‘Isime‘eli mei Mīsipa, ‘o nau foki, ‘o ‘alu kia Siohanani foha ‘o Kalea."
    },
    {
      "verse": 15,
      "text": "Ka ka hao meia Siohanani ‘a ‘Isime‘eli foha ‘o Netanaia, mo e tu‘unga tangata ‘e toko valu, ‘o ne ‘alu ki Ha‘a ‘Āmoni."
    },
    {
      "verse": 16,
      "text": "Pea hanga ‘e Siohanani foha ‘o Kalea, mo e hou‘eiki kotoa ‘o e ngaahi vāhenga tau na‘e ‘iate ia, ‘o nau ‘ave ‘a e toe kotoa ‘o e kakai kuo ne fakafoki meia ‘Isime‘eli foha ‘o Netanaia, ‘a ia kuo ne taki pōpula kinautolu mei Mīsipa, hili ‘ene taa‘i ‘a Ketalaia foha ‘o ‘Ahikami, ‘io, ‘a e kau to‘a, ‘a e tu‘unga sōtia, mo e kau fefine, mo e tamaiki, mo e kau ‘iunoke, ‘a ia kuo ne foki mai mo ia mei Kipione:"
    },
    {
      "verse": 17,
      "text": "pea na‘a nau fononga, ‘o nau nofo ‘i he fale talifononga ‘o Kīmami, ‘a ia ‘oku ‘i he tafa‘aki ‘o Pētelihema, ko ‘enau fononga ke hū ki ‘Isipite, telia ‘a e kau Kalitia;"
    },
    {
      "verse": 18,
      "text": "he na‘a nau manavahē kiate kinautolu, koe‘uhi ko e taa‘i ‘e ‘Isime‘eli foha ‘o Netanaia ‘a Ketalaia foha ‘o ‘Ahikami, ‘a ia kuo fakanofo ‘e he Tu‘i Pāpilone ke kōvana ‘i he fonua."
    }
  ],
  "timestamp": "2025-08-08T15:56:15.277438"
}