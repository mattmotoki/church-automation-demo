{
  "book": "PSA",
  "book_name": "Psalms",
  "chapter": 72,
  "version_id": 1307,
  "url": "https://www.bible.com/bible/1307/PSA.72",
  "verses": [
    {
      "verse": 1,
      "text": "‘E ‘ELOHIMI, foaki ki he tu‘i ho halanga fakamaau, ‘Io, ki he ‘alo ‘o e motu‘a tu‘i, ho‘o faitotonu."
    },
    {
      "verse": 2,
      "text": "Ke ne fakatonutonu mā‘oni‘oni ‘a e ngaahi me‘a ‘a ho kakai, Mo fai fakakonisitūtone ma‘a ho kakai vaivai."
    },
    {
      "verse": 3,
      "text": "Ke fakatupu lelei ma‘a e kakai ‘a e ngaahi mo‘unga lalahi, Pehē mo e ngaahi mo‘unga si‘i, ka ‘i he funga ‘o e mā‘oni‘oni."
    },
    {
      "verse": 4,
      "text": "Ko e kakai ngaohikovia te ne taukapo‘i, Ko ha‘a masiva te ne fakahaofi, Kae laiki ‘a ia ‘oku fai fakamālohi."
    },
    {
      "verse": 5,
      "text": "Ka nau ‘apasia kiate koe lolotonga ‘oku tu‘u ‘a e la‘ā, Pea ‘i he mata ‘o e māhina, ‘o laui to‘utangata."
    },
    {
      "verse": 6,
      "text": "Te ne hangē ko e hifo ha ‘uha ki he musie kuo tā: Hangē ha mahua ‘a e lōvai ki he fonua."
    },
    {
      "verse": 7,
      "text": "Ke to‘ulu ‘a e mā‘oni‘oni ‘i hono kuonga; Pea ke leta ‘a e melino, kae‘oua ke ngata ‘a e māhina."
    },
    {
      "verse": 8,
      "text": "Ke ne pule foki mei tahi ki tahi, Pea mei he Vaitafe ki he ngata‘anga ‘o māmani."
    },
    {
      "verse": 9,
      "text": "Ko e nofo toafa ‘e punou ‘i hono ‘ao; Pea ko hono ngaahi fili ‘e kai efu ‘aki honau ‘elelo."
    },
    {
      "verse": 10,
      "text": "Ko e ngaahi tu‘i ‘o Tāsisi mo e ‘otu motu te nau tuku me‘a‘ofa: Ko e ngaahi tu‘i ‘o Sipa mo Sapa te nau ‘omi koloa."
    },
    {
      "verse": 11,
      "text": "‘Io, ‘e hū kiate ia ‘a e tu‘i kotoa pē: ‘E tauhi ia ‘e he pule‘anga fuli pē."
    },
    {
      "verse": 12,
      "text": "He ‘oku ne fakahaofi ‘a e masiva ‘oka tangi; Ko e vaivai foki mo ia ‘oku ‘ikai hano tokoni."
    },
    {
      "verse": 13,
      "text": "Ko e tu‘utāmaki mo e masiva ‘oku ne faka‘atu‘i, Pea ko e ngaahi laumālie ‘o e masiva ‘oku ne fakamo‘ui."
    },
    {
      "verse": 14,
      "text": "‘Oku ne huhu‘i honau laumālie mei he maumau mo e fakamālohi, Pea ‘oku mahu‘inga honau toto ‘i he‘ene vakai:"
    },
    {
      "verse": 15,
      "text": "Ko ia te nau mo‘ui, ‘o ‘ange ki ai ha koula Sipa: Pea ‘e fai ma‘u pē hono hufekina; Te nau fakamālō ki ai ‘i he ‘aho kotoa."
    },
    {
      "verse": 16,
      "text": "Ke mafola mai ‘a e koane ‘i he fonua, Pea lea hangē ko Lepanoni hono fua ‘i he funga mo‘unga: Pea ke nau fisiki mai mei he kolo hangē ko e mohuku ‘o e fonua."
    },
    {
      "verse": 17,
      "text": "Ke ta‘engata hono huafa; Ke huli hono huafa lolotonga ‘oku hanga mai ‘a e la‘ā; Ke lau ‘e he kakai ‘oku nau monū‘ia ‘iate ia; Ke tuku monū ki ai ‘a e ngaahi pule‘anga."
    },
    {
      "verse": 18,
      "text": "Mālō, Sihova ‘Elohimi, ko e ‘Otua ‘a ‘Isileli! ‘A ia toko taha ‘oku fai me‘a fakaofo lahi:"
    },
    {
      "verse": 19,
      "text": "Ke mālō‘ia ‘o ta‘engata hono huafa lāngilangi‘ia: Pea ke fonu ‘a māmani kātoa ‘i hono kolōlia! ‘Ēmeni mo ‘Ēmeni!"
    },
    {
      "verse": 20,
      "text": "Ngata ‘a e ngaahi lotu ē ‘A Tēvita foha ‘o Sese. KO HONO TOLU ‘O E PUKA"
    }
  ],
  "timestamp": "2025-08-08T15:55:32.536131"
}