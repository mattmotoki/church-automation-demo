{
  "book": "PRO",
  "book_name": "Proverbs",
  "chapter": 2,
  "version_id": 1307,
  "url": "https://www.bible.com/bible/1307/PRO.2",
  "verses": [
    {
      "verse": 1,
      "text": "TAMA, kapau te ke tali ‘eku ngaahi lea, ‘O tuku tauhi mo koe ‘eku ngaahi tu‘utu‘uni;"
    },
    {
      "verse": 2,
      "text": "‘O ke tuku ai ho telinga ke fanongo ki he poto, Mo ofe‘i ho loto kia Fakahinohino;"
    },
    {
      "verse": 3,
      "text": "Kae‘uma‘ā, kapau te ke ui ‘a ‘Ilome‘a, Pea ha‘aki ho le‘o kia Fakahinohino;"
    },
    {
      "verse": 4,
      "text": "Kapau te ke ha‘ao ia hangē ha ha‘ao siliva, Pea hakule ki ai hangē ko ho‘o fai ki ha koloa fufū:"
    },
    {
      "verse": 5,
      "text": "Te ke toki lave‘i ‘a e ‘apasia kia Sihova, Pea ma‘u ‘a e ‘ilo‘i ‘o e ‘Otua."
    },
    {
      "verse": 6,
      "text": "He ‘oku foaki poto ‘e Sihova; ‘Oku mei hono fofonga ‘a e ‘ilo mo e fakahinohino."
    },
    {
      "verse": 7,
      "text": "‘Oku ne tuku tauhi ma‘a e angatonu ha tokoni, Ha fakaū kiate kinautolu ‘oku fou totonu;"
    },
    {
      "verse": 8,
      "text": "Ke ne le‘ohi ‘a e ngaahi ‘alunga fakakonisitūtone, Mo tauhi ‘a e hala ‘o ‘ene kau lotu."
    },
    {
      "verse": 9,
      "text": "‘E toki mahino kiate koe ‘a e totonu mo e fakakonisitūtone; ‘A e taau, ‘a e founga kotoa pē ‘oku lelei."
    },
    {
      "verse": 10,
      "text": "He ‘e hū ‘a e poto ki ho loto, Pea felātani ‘a e ‘ilo mo ho laumālie;"
    },
    {
      "verse": 11,
      "text": "‘E fai ho fakalekesi ‘e Fakakaukau, ‘e le‘ohi koe ‘e Fakahinohino:"
    },
    {
      "verse": 12,
      "text": "Kae fakahaofi koe mei he hala kovi Mei he kakai ‘oku mio‘i lau;"
    },
    {
      "verse": 13,
      "text": "‘a e kakai ‘oku li‘aki ‘a e ngaahi ‘alunga totonu, Pea foua ‘a e ngaahi hala ‘oku po‘uli;"
    },
    {
      "verse": 14,
      "text": "‘a e fa‘ahinga ‘oku fiefia ke fai kovi, Mo tome‘e ‘i he mamio ‘a e tangata kovi."
    },
    {
      "verse": 15,
      "text": "‘A ia ‘oku piko honau ngaahi ‘alunga, Pea hanga kehe honau ngaahi laka‘anga:"
    },
    {
      "verse": 16,
      "text": "Ke fakahaofi koe mei he fefine faka‘ulia, Mei he fefine muli ‘oku lea fakaoleole;"
    },
    {
      "verse": 17,
      "text": "‘A ia ‘oku ne li‘aki hono ‘ofa‘anga mu‘a, Pea ngalo ai ‘a e kovinānite ‘o hono ‘Otua."
    },
    {
      "verse": 18,
      "text": "He ‘oku hifo hono fale ki he mate, Mo hono ngaahi hala ki he kau tanu."
    },
    {
      "verse": 19,
      "text": "‘Ilonga ha hū ki ai ‘oku ‘ikai te nau foki, Pea ‘oku ‘ikai te nau a‘usia ‘a e ngaahi hala ‘o e mo‘ui."
    },
    {
      "verse": 20,
      "text": "Koe‘uhi ā ke ke hā‘elea ‘a e hala ‘o e kakai lelei, ‘O ta‘ofi ki he ngaahi ‘alunga ‘o e kau mā‘oni‘oni."
    },
    {
      "verse": 21,
      "text": "He ko e kau angatonu te nau nofo‘ia ‘a e fonua, Pea ko e haohaoa te ne ‘i ai ai pē."
    },
    {
      "verse": 22,
      "text": "Ka ko e kakai kovi ‘e tu‘usi mei he fonua, ‘Io, ko kinautolu ‘oku fai kākā ‘e ta‘aki mei ai."
    }
  ],
  "timestamp": "2025-08-08T15:55:46.096397"
}