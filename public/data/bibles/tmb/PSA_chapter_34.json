{
  "book": "PSA",
  "book_name": "Psalms",
  "chapter": 34,
  "version_id": 1307,
  "url": "https://www.bible.com/bible/1307/PSA.34",
  "verses": [
    {
      "verse": 1,
      "text": "KE U fakafeta‘i kia Sihova ‘i he taimi kotoa pē: Ko hono fakamālō ‘e ‘i hoku ngutu ma‘u pē."
    },
    {
      "verse": 2,
      "text": "‘E pōlepole hoku laumālie ‘ia Sihova: ‘E fanongo ki ai ‘a e kau tu‘utāmaki, pea te nau fiefia."
    },
    {
      "verse": 3,
      "text": "Mou kau mo au ke viki ‘a Sihova, Pea tau hākeaki‘i hono huafa fakataha."
    },
    {
      "verse": 4,
      "text": "Na‘a ku ha‘ao ki he ‘Eiki, pea ne talia; Pea ne hamusi au mei he‘eku ‘ū ilifia."
    },
    {
      "verse": 5,
      "text": "Na‘a nau hanga kiate ia, pea nau maama leva: Pea na‘e ‘ikai peko honau mata."
    },
    {
      "verse": 6,
      "text": "Si‘i tu‘utāmaki ko ē na‘e tautapa, pea na‘e ongo‘i ‘e Sihova, Pea ne fakahaofi mei hono faingata‘a kotoa."
    },
    {
      "verse": 7,
      "text": "‘Oku ‘apitanga ‘a e ‘āngelo ‘a Sihova takatakai ki he‘ene kau ‘apasia, Ke fai honau fakahaofia."
    },
    {
      "verse": 8,
      "text": "Mou kamata ki he ‘Eiki, ‘o ‘ilo ‘oku sai: Monū‘ia ā ka ko e to‘a ‘oku hūfanga ki ai."
    },
    {
      "verse": 9,
      "text": "Mou ‘apasia kia Sihova ‘a e kau lotu ‘a‘ana: He ‘oku ‘ikai ha masiva ‘a e kau ‘apasia kiate ia."
    },
    {
      "verse": 10,
      "text": "‘Oku ‘alefa pē ‘a e fanga laione talavou, mo nau fiekakai: Ka ko ha‘a kumi ki he ‘Eiki ‘e ‘ikai te nau masiva ha me‘a ‘e taha ‘oku lelei."
    },
    {
      "verse": 11,
      "text": "Ha‘u ā, fānau, ‘o fanongo mai: Ka u ako kiate kimoutolu ‘a e ‘apasia ki he ‘Eiki."
    },
    {
      "verse": 12,
      "text": "Ko hai tū ha tangata ‘oku fie mo‘ui? ‘Oku manako ‘aho lahi ke ne sio ki ha lelei?"
    },
    {
      "verse": 13,
      "text": "Lama ho ‘elelo mei he kovi, Mo ho loungutu mei he lea loi."
    },
    {
      "verse": 14,
      "text": "Afe mei he kovi, ‘o fai lelei; Kumi ki he melino, ‘o tuli ki ai."
    },
    {
      "verse": 15,
      "text": "Ko e fofonga ‘o Sihova ‘oku lalama ki he kau mā‘oni‘oni, Pea ‘oku ne fakaongo ke ma‘u ‘enau tangi."
    },
    {
      "verse": 16,
      "text": "Ko e fōtunga ‘o e ‘Eiki ‘oku fe‘ao mo e kau faikovi, Ke tu‘usi ‘a e manatu ki ai ‘a māmani."
    },
    {
      "verse": 17,
      "text": "Na‘e tangi hake ‘a e fa‘ahinga ko ē, pea fanongo ‘e Sihova, ‘O ne hamusi mei honau faingata‘a kotoa."
    },
    {
      "verse": 18,
      "text": "He ko e loto lavea ‘oku ofi ki ai ‘a e ‘Eiki, Pea ‘oku ne fakamo‘ui ‘a kinautolu ‘oku laumālie mafesi."
    },
    {
      "verse": 19,
      "text": "Ko e angatonu ‘oku lahi ‘ene ngaahi mamahi: Ka ‘oku hamusi ia mei ai kotoa ‘e he ‘Eiki."
    },
    {
      "verse": 20,
      "text": "‘Oku ne tauhi hono ngaahi hui kotoa: ‘Oku ‘ikai fasi hanau taha."
    },
    {
      "verse": 21,
      "text": "‘E tāmate‘i ‘a e angahala ‘e he kovi: Pea ko kinautolu ‘oku fehi‘a ki he kau angatonu ‘e taute‘i."
    },
    {
      "verse": 22,
      "text": "‘Oku huhu‘i ‘e he ‘Eiki ‘a e mo‘ui ‘a e kau tamaio‘eiki ‘a‘ana: Pea ‘ilonga ha falala kiate ia ‘e ‘ikai fakahalaia."
    }
  ],
  "timestamp": "2025-08-08T15:55:26.779012"
}