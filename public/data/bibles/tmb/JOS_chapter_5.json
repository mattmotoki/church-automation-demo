{
  "book": "JOS",
  "book_name": "Joshua",
  "chapter": 5,
  "version_id": 1307,
  "url": "https://www.bible.com/bible/1307/JOS.5",
  "verses": [
    {
      "verse": 1,
      "text": "PEA ‘i he fanongo ‘e he ngaahi tu‘i ‘Āmoli na‘e nofo ‘i he feitu‘u ‘o Soatani ki lulunga, pea mo e ngaahi tu‘i Kēnani na‘e nofo ki tahi, ‘i he‘enau fanongo ki he fakamātu‘u ‘e Sihova ‘a e vai ‘o Soatani ‘i he ‘ao ‘o ha‘a ‘Isileli, kae‘oua ke ‘osi ‘enau a‘a mai, na‘e vai honau loto, pea na‘e ‘ikai kei hanau loto koe‘uhi ko ha‘a ‘Isileli."
    },
    {
      "verse": 2,
      "text": "‘I he taimi ko ia na‘e folofola ‘a Sihova kia Siosiua, ‘o pehē, Ngaohi hele maka mai, ‘o toe kamu ‘a ‘Isileli, hono tu‘o ua."
    },
    {
      "verse": 3,
      "text": "Pea ngaohi mai ‘e Siosiua ha ngaahi hele maka, ‘o ne kamu ‘a ha‘a ‘Isileli ‘i Kīpate-ha-‘alalote."
    },
    {
      "verse": 4,
      "text": "Pea ko hono ‘uhinga eni ‘o e fai ‘e Siosiua ‘a e kamu: ko e kakai kotoa na‘e ha‘u mei ‘Isipite, ‘a kinautolu na‘e tangata, ‘a e kakai na‘e ‘i he tau, na‘a nau pekia ‘i he Toafa ‘i he fononga, hili ‘enau ha‘u mei ‘Isipite."
    },
    {
      "verse": 5,
      "text": "He ko e kakai na‘e ha‘u mei ai kuo nau ‘osi kamu kotoa, ka ko kinautolu kotoa na‘e fā‘ele‘i ‘i he Toafa ‘i he fononga hili ‘enau ha‘u mei ‘Isipite na‘e ‘ikai kamu kinautolu."
    },
    {
      "verse": 6,
      "text": "He na‘e fāngofulu ta‘u ‘a e ‘alu ‘a ha‘a ‘Isileli ‘i he Toafa, kae‘oua ke ‘osi‘osingamālie ‘a e pule‘anga, ‘a kinautolu na‘e ha‘u mei ‘Isipite ‘oku nau ‘i he tau; koe‘uhi na‘e ‘ikai te nau tokanga ki he le‘o ‘o Sihova: ‘a e ā ne fuakava ai ‘e Sihova kiate kinautolu ‘e ‘ikai te ne tuku ke nau mamata ki he fonua, ‘a ia na‘a ne fuakava ki he‘enau ngaahi kui te ne foaki ia kiate kitautolu, ko e fonua ‘oku mahutafea. ‘i he hu‘akau mo e honi."
    },
    {
      "verse": 7,
      "text": "Pea ko ‘enau fānau, ‘a ia na‘a ne fokotu‘u ke fetongi kinautolu, ko kinautolu na‘e kamu‘i ‘e Siosiua, he na‘a nau ta‘ekamu; he na‘e ‘ikai te nau kamu kinautolu ‘i he fononga."
    },
    {
      "verse": 8,
      "text": "Pea ‘i he faifai pea ‘osi ‘a e pule‘anga hono kamu, pea nau nofo ai pe ‘i honau ngaahi tangutu‘anga ‘i he ‘apitanga, kae‘oua ke nau mā‘u‘ui."
    },
    {
      "verse": 9,
      "text": "Pea folofola ‘a e ‘Eiki kia Siosiua, Ko e ‘aho ni kuo u fakateka meiate kimoutolu ‘a e ma‘anga faka-‘Isipite. Ko ia na‘e ui ai ‘a e hingoa ‘o e feitu‘u ko ia ko Kilikali (Teka) ‘o a‘u ki he ‘aho ni."
    },
    {
      "verse": 10,
      "text": "Pea nofo tēniti ‘a ha‘a ‘Isileli ‘i Kilikali, pea na‘a nau fai ‘a e Pāsova ‘i hono ‘aho hongofulu mā fā ‘o e māhina, efiafi, ‘i he ‘Alapā ‘o Sielikō."
    },
    {
      "verse": 11,
      "text": "Pea ko e pongipongi hili ‘a e Pāsova na‘a nau kamata kai ‘a e ta‘u ‘o e fonua, ko e ngaahi keke ta‘elēvani, mo e me‘a tunu, ‘io, ‘i he ‘aho leva ko ia."
    },
    {
      "verse": 12,
      "text": "Pea ‘i he pongipongi, hili ‘enau kai ‘a e ta‘u ‘o e fonua, na‘e tuku ‘a e mana, pea talu ai pē; pea na‘e ‘ikai ke toe ma‘u ‘e ha‘a ‘Isileli ha mana, ka na‘a nau kai ‘a e fua ‘o Kēnani ‘i he ta‘u ko ia."
    },
    {
      "verse": 13,
      "text": "Pea ‘i he ‘iloange na‘e tu‘u ‘a Siosiua ofi ki Sielikō, pea ne hanga hake ‘o vakai, tā ko e tangata ena ‘oku tu‘u ‘o hangatonu mai kiate ia, pea kuo unuhi ‘ene heletā ‘o to‘o: pea laka atu ‘a Siosiua kiate ia, ‘o ne pehē ki ai, ‘Oku ke kau mo kimautolu, pe mo homau ngaahi fili?"
    },
    {
      "verse": 14,
      "text": "Pea ne pehē, ‘Ikai: ka ko ‘eku ha‘u ni ko e Kapiteni ‘o e Tau ‘a Sihova. Pea tō fo‘ohifo ‘a Siosiua ki he kelekele, ‘o ne hū kiate ia, ‘o ne pehē ki ai, Ko e hā ‘a e me‘a ‘a e Feitu‘u na ki ho‘o tamaio‘eiki ko au?"
    },
    {
      "verse": 15,
      "text": "Pea folofola mai ‘a e Kapiteni ‘o e Tau ‘a Sihova kia Siosiua, Vete ho sū mei ho va‘e, he ko e potu ‘oku ke tu‘u ai ko e potu tapu. Pea fai ‘e Siosiua."
    }
  ],
  "timestamp": "2025-08-08T15:54:19.470357"
}