{
  "book": "EZR",
  "book_name": "Ezra",
  "chapter": 8,
  "version_id": 1307,
  "url": "https://www.bible.com/bible/1307/EZR.8",
  "verses": [
    {
      "verse": 1,
      "text": "PEA ko ‘eni ia ‘a e hou‘eiki ‘ulumotu‘a, mo e hohoko ‘o e kakai na‘e ‘alu hake mo au mei Pāpilone ‘i he taimi na‘e pule ‘a Kingi ‘Atasease."
    },
    {
      "verse": 2,
      "text": "‘I ha‘a Finiasi, ko Kēsome: ‘i ha‘a ‘Ītama, ko Tāniela: ‘i ha‘a Tēvita, ko Hātusi."
    },
    {
      "verse": 3,
      "text": "‘I he fāmili ‘o Sekonaia, ‘i ha‘a Pālosi, ko Sākalaia: pea na‘e tu‘u mo ia ‘i he tohi hohoko ‘o e kau tangata ‘a e toko teau mā nimangofulu."
    },
    {
      "verse": 4,
      "text": "‘I ha‘a Pāhati-Moape, ko ‘Elihoinai foha ‘o Selaia; pea na‘e ō mo ia ha tu‘unga tangata ‘e toko uangeau."
    },
    {
      "verse": 5,
      "text": "‘I ha‘a ko Sekonaia foha ‘o ‘Iakasili; pea na‘e ō mo ia ha tu‘unga tangata ‘e toko tolungeau."
    },
    {
      "verse": 6,
      "text": "Pea ‘i ha‘a ‘Ātini, ko ‘Ēpeti foha ‘o Sionatane; pea na‘e ō mo ia ha tu‘unga tangata ‘e toko nimangofulu."
    },
    {
      "verse": 7,
      "text": "Pea ‘i ha‘a ‘Īlami, ko ‘Aisea foha ‘o ‘Atalaia; pea na‘e ō mo ia ha tu‘unga tangata ‘e toko fitungofulu."
    },
    {
      "verse": 8,
      "text": "Pea ‘i ha‘a Sefataia, ko Sepataia foha ‘o Maikeli; pea na‘e ō mo ia ha tu‘unga tangata ‘e toko valungofulu."
    },
    {
      "verse": 9,
      "text": "‘I ha‘a Sioape, ko ‘Opataia foha ‘o Sīheli; pea na‘e ō mo ia ha tu‘unga tangata ‘e toko uangeau mā hongofulu mā valu."
    },
    {
      "verse": 10,
      "text": "Pea ‘i ha‘a … ko Selomiti foha ‘o Siosifaia; pea na‘e ō mo ia ha tu‘unga tangata ‘e toko teau mā onongofulu."
    },
    {
      "verse": 11,
      "text": "Pea ‘i ha‘a Pēpai, ko Sākalaia foha ‘o Pēpai; pea na‘e ō mo ia ha tu‘unga tangata ‘e toko uofulu mā valu."
    },
    {
      "verse": 12,
      "text": "Pea ‘i ha‘a ‘Asakati, ko Siohanani foha ‘o Hakatani; pea na‘e ō mo ia ha tu‘unga tangata ‘e toko teau mā hongofulu."
    },
    {
      "verse": 13,
      "text": "Pea ‘i he ha‘a ‘Atonaikamu Kimui–pea ko honau hingoa ‘eni, ko ‘Elifeleti, ko Sieli, mo Sēmaia; pea na‘e ō mo kinautolu ha tu‘unga tangata ‘e toko onongofulu."
    },
    {
      "verse": 14,
      "text": "Pea ‘i ha‘a Pikivai, ko ‘Ūtai, mo Sāputi; pea na‘e ō mo kinaua ha tu‘unga tangata ‘e toko fitungofulu."
    },
    {
      "verse": 15,
      "text": "Pea u fakataha ‘a kinautolu ki he vaitafe ‘oku tafe ki ‘Āhava; pea mau ‘apitanga ai ‘o ‘aho tolu: pea na‘a ku sivi ‘a e kakai mo e kau taula‘eiki, pea na‘e ‘ikai te u ‘ilo ai ha ni‘ihi ‘i ha‘a Līvai."
    },
    {
      "verse": 16,
      "text": "Pea u ui mai ‘a ‘Eliesa, ‘a ‘Alieli, ‘a Sēmaia, pea mo ‘Elinetane, mo Sialipi, mo ‘Elinetane mo Nētane, mo Sākalaia, mo Mēsuilame ko e hou‘eiki; ko Sioialipi foki, mo ‘Elinetane na‘e fai ako"
    },
    {
      "verse": 17,
      "text": "Pea u fekau kinautolu kia ‘Ito ko e tu‘ukimu‘a ‘i he potu ko Kasifia: pea u ‘a‘au kiate kinautolu ‘a e ngaahi lea te nau fai kia ‘Ito mo honau kāinga ko e kau Netinimi ‘i he potu ko Kasifia, ke ‘omi kiate kimautolu ha ni‘ihi ke tauhi ‘a e fale ‘o homau ‘Otua."
    },
    {
      "verse": 18,
      "text": "Pea ‘i he kau lelei mai ‘a homau ‘Otua na‘a nau ‘omi ma‘amautolu ‘a ‘Isisekeli ‘i ha‘a Māhali, foha ‘o Līvai, foha ‘o ‘Isileli; mo Selepaia mo ‘ene fānau mo hono kāinga, ko e toko hongofulu mā valu;"
    },
    {
      "verse": 19,
      "text": "mo Hasapaia, pea ha‘u mo ia ‘a Siesaia ‘i ha‘a Mēlali, mo hono kāinga mo ‘enau fānau, ko e toko uofulu."
    },
    {
      "verse": 20,
      "text": "Pea ‘i he kau Netinimi, ‘a ia ne foaki ‘e Tēvita mo e hou‘eiki ke ngāue ki he kau Līvai, na‘e toko uangeau mā uofulu ‘a e kau Netinimi: na‘e tu‘u honau hingoa kotoa ‘i he tohi."
    },
    {
      "verse": 21,
      "text": "Pea u fanongonongo ha ‘aukai ki he potu ko ia ‘i he ve‘e vaitafe ‘o ‘Āhava, ke mau fakavaivai‘i kimautolu ‘i he ‘ao ‘o homau ‘Otua, ke kole meiate ia ‘a e hala totonu ma‘amautolu, pea ma‘a homau ngaahi fāmili, pea ma‘a ‘emau koloa kotoa."
    },
    {
      "verse": 22,
      "text": "He na‘a ku mā ke kole ki he tu‘i ha kau tau, mo ha kau heka hoosi ke tokoni kiate kimautolu ke fai mo e fili ‘i he hala: he kuo mau lea ki he tu‘i, ‘o pehē, ‘Oku kau lelei homau ‘Otua mo kinautolu kotoa ‘oku feinga kiate ia; ka ko hono māfimafi mo hono houhau ‘oku tau‘i ‘a kinautolu ‘oku li‘aki ia."
    },
    {
      "verse": 23,
      "text": "Pea na‘a mau ‘aukai, mo hū tōtōaki ki homau ‘Otua ki he me‘a ko ia: pea na‘e ongo atu ‘emau hū."
    },
    {
      "verse": 24,
      "text": "Pea u vahe‘i mei he hou‘eiki taula‘eiki ha toko hongofulu mā ua, pea mo Selepaia, Hasapaia mo hona kāinga ‘e toko hongofulu, pea u fua tautau kiate kinautolu ‘a e siliva,"
    },
    {
      "verse": 25,
      "text": "mo e koula, mo e nāunau, ‘io, ‘a e me‘a‘ofa ki he fale ‘o homau ‘Otua, ‘a ia he hapai ‘e he tu‘i mo ‘ene kau minisitā, mo hono hou‘eiki, mo e kau ‘Isileli kātoa na‘e ‘iloa mai:"
    },
    {
      "verse": 26,
      "text": "‘io, na‘a ku fua ki honau nima ‘a e taleniti siliva ‘e onongeau mā nimangofulu; mo e nāunau siliva fe‘unga mo e taleniti ‘e teau; ko e koula fe‘unga mo e taleniti ‘e teau,"
    },
    {
      "verse": 27,
      "text": "mo e ipu koula ‘e uofulu fe‘unga mo e afe‘i talaiki; mo e ongo ipu palasa lanu koula, faka‘ofo‘ofa, mahu‘inga tatau mo e koula."
    },
    {
      "verse": 28,
      "text": "Pea u pehē kiate kinautolu; Ko kimoutolu ko e fa‘ahinga kuo tapu kia Sihova, pea ‘oku tapu mo e nāunau ni, pea ko e siliva mo e koula ko e feilaulau-‘ofa kia Sihova ko e ‘Otua ‘o homou tupu‘anga."
    },
    {
      "verse": 29,
      "text": "Mou lamasi, pea tauhi, kae‘oua ke mou fua ‘i he ‘ao ‘o e hou‘eiki taula‘eiki mo Līvai, mo e hou‘eiki ‘ulumotu‘a ‘o ‘Isileli, ‘i Selusalema, ‘i he ngaahi loki ‘o e fale ‘o Sihova."
    },
    {
      "verse": 30,
      "text": "Ko ia, na‘e tali ‘e he kau taula‘eiki mo e kau Līvai ‘a e mamafa ‘o e siliva, mo e koula, mo e nāunau, ke ‘ave ki Selusalema, ki he fale ‘o homau ‘Otua."
    },
    {
      "verse": 31,
      "text": "Pea na‘a mau hiki fononga mei he vaitafe ‘o ‘Āhava ‘i he ‘aho hongofulu mā ua ‘o e ‘uluaki māhina, ke ‘alu ki Selusalema; pea na‘e kau mai homau ‘Otua, ‘o ne hamusi kimautolu mei he nima ‘o e fili mo e tokamalumu ‘i he hala."
    },
    {
      "verse": 32,
      "text": "Pea mau a‘u ki Selusalema, ‘o mau nofo ai ‘o ‘aho tolu."
    },
    {
      "verse": 33,
      "text": "Pea ‘i hono fā ‘o e ‘aho na‘e fua ‘a e siliva, mo e koula, mo e nāunau, ‘i he fale ‘o homau ‘Otua, ki he nima ‘o Melemoti foha ‘o ‘Ūlaia ko e taula‘eiki; pea na‘e tu‘u mo ia ‘a ‘Eliesa foha ‘o Fineasi; pea na‘e tu‘u mo kinaua ‘a Siosapati foha ‘o Sisua, mo Noataia foha ‘o Pinui ko e ongo Līvai."
    },
    {
      "verse": 34,
      "text": "Na‘e fai ki he lau mo e mamafa ‘o e me‘a kotoa; pea na‘e tohi ‘a e mamafa kotoa ‘i he taimi ko ia."
    },
    {
      "verse": 35,
      "text": "Ko e kau fakapōpula, ‘a ia kuo ha‘u mei he nofo ko ē, na‘a nau ‘atu feilaulau-mōifua ki he ‘Otua ‘o ‘Isileli, ko e pulu ‘e hongofulu mā ua ma‘a ‘Isileli kātoa, ko e sipi tangata ‘e hivangofulu mā ono, ko e lami ‘e fitungofulu mā fitu, mo e kosi tangata ‘e hongofulu mā ua mo‘o feilaulau-angahala: na‘e mōifua ‘a e me‘a ko ia kotoa kia Sihova."
    },
    {
      "verse": 36,
      "text": "Pea na‘a nau ‘ange ‘a e tohi fekau ‘a e tu‘i ki he ngaahi tu‘i fakale‘o, pea ki he hou‘eiki kōvana ‘i Tu‘a-vaitafe: ‘a ia na‘a nau tokoni ki he kakai mo e fale ‘o ‘Elohimi."
    }
  ],
  "timestamp": "2025-08-08T15:55:05.561883"
}