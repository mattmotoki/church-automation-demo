{
  "book": "NUM",
  "book_name": "Numbers",
  "chapter": 12,
  "version_id": 1307,
  "url": "https://www.bible.com/bible/1307/NUM.12",
  "verses": [
    {
      "verse": 1,
      "text": "PEA na‘e lau‘i ‘a Mōsese ‘e Meliame mo ‘Ēlone koe‘uhi ko e fefine Kusa kuo ne mali: he kuo ne mali mo ha fefine Kusa."
    },
    {
      "verse": 2,
      "text": "Pea na pehē, He ko Mōsese pē kuo folofola ki ai ‘a Sihova? ‘Ikai kuo ne folofola foki ‘iate kitaua? Pea na‘e ongo‘i ‘e Sihova."
    },
    {
      "verse": 3,
      "text": "(Pea ko e tangata ko Mōsese na‘e anga kātaki ‘aupito, ‘o hulu atu ‘i he tangata kotoa na‘e ‘i he funga kelekele.)"
    },
    {
      "verse": 4,
      "text": "Pea folofola ‘a e ‘Eiki fakafokifā kia Mōsese mo ‘Ēlone mo Meliame, Hū kitu‘a kimoutolu toko tolu, ‘o omi ki he Tēniti Fe‘iloaki‘anga. Pea nau hū kitu‘a ‘a e toko tolu."
    },
    {
      "verse": 5,
      "text": "Pea hā‘ele hifo ‘a Sihova ‘i he Pou-‘ao, ‘o ne tu‘u ‘i he mata Tēniti, ‘o ne ui ‘a ‘Ēlone mo Meliame: pea na tutu‘u mai kinaua."
    },
    {
      "verse": 6,
      "text": "Pea ne folofola ange, Tokanga mai ki he‘eku lea: ka ai ha palōfita ‘iate kimoutolu, ko au Sihova te u faka‘ilo au kiate ia ‘i ha vīsone, te u lea kiate ia ‘i ha misi."
    },
    {
      "verse": 7,
      "text": "Taha kehe ‘eku sevāniti ko Mōsese: ko e falala‘anga ia ‘i hoku fale kotoa."
    },
    {
      "verse": 8,
      "text": "Ko ‘ema alea mo ia ‘e fai ko e ngutu ki he ngutu, pea ‘i he lea tonu, ‘o ‘ikai ‘i he fakatātā; pea ko e anga totonu ‘o Sihova te ne māta‘i: pea lau ‘e au te mou manavahē ke lau‘i ‘eku sevāniti ko Mōsese."
    },
    {
      "verse": 9,
      "text": "Pea kakaha ‘a e tuputāmaki ‘o e ‘Eiki kiate kinaua, ‘o ne hā‘ele atu, pea hiki ‘a e ‘Ao mei he Tēniti, pea tā kuo kilia ‘a Meliame ‘o hangē ko e sinou."
    },
    {
      "verse": 10,
      "text": "Pea hanga ‘e ‘Ēlone kia Meliame, pea tā kuo kilia."
    },
    {
      "verse": 11,
      "text": "Pea lea ‘a ‘Ēlone kia Mōsese, ‘Oiauē, Tangata‘eiki, ‘oua ā te ke hili ‘a e hia ni kiate kimaua; hono kuo mau fai vale, pea kuo mau hia."
    },
    {
      "verse": 12,
      "text": "‘Oua ā te ne hangē ha taha mate, ‘a ia kuo ‘osi hono vaeua ‘o hono kakano ‘i he‘ene hū mai mei he manava ‘o ‘ene fa‘ē."
    },
    {
      "verse": 13,
      "text": "Pea tangi ‘a Mōsese kia Sihova, ‘o pehē, ‘Otua ē, faito‘o mu‘a kiate ia."
    },
    {
      "verse": 14,
      "text": "Pea folofola ‘a Sihova kia Mōsese, Pea ka ne ki‘i ‘anuhi hono mata ‘e he‘ene tamai, ‘ikai kuo ne mā ai ‘o ‘aho fitu? ke tāpuni mu‘a ‘a e fefine ‘i he tu‘a ‘apitanga ‘o ‘aho fitu, pea hili ia pea toe ‘omi."
    },
    {
      "verse": 15,
      "text": "Pea na‘e tāpuni ‘a Meliame ‘i he tu‘a ‘apitanga ‘o ‘aho fitu: pea na‘e ‘ikai ke toe fononga ‘a e kakai kae‘oua ke fakahū mai ‘a Meliame."
    },
    {
      "verse": 16,
      "text": "Pea hili ia na‘e hiki ‘a e kakai mei Heseloti, ‘o nau fokotu‘u tēniti ‘i he Toafa ‘o Pēlana."
    }
  ],
  "timestamp": "2025-08-08T15:54:06.904745"
}