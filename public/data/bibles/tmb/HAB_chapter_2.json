{
  "book": "HAB",
  "book_name": "Habakkuk",
  "chapter": 2,
  "version_id": 1307,
  "url": "https://www.bible.com/bible/1307/HAB.2",
  "verses": [
    {
      "verse": 1,
      "text": "KA U tu‘u ‘i hoku potu le‘o, mo lavaki nofo ‘i he talitau‘anga, ‘o fakasio atu ke vakai pe ko e hā ha lea loto te ne fai ‘iate au, mo e hā ha tali te u fai ki he‘eku lāunga."
    },
    {
      "verse": 2,
      "text": "Pea tali mai ‘e Sihova, ‘o pehē, Tohi ‘a e vīsone, tongi ke mahino ‘i he ngaahi tohi‘anga, koe‘uhi ke lau ai pē ‘a e lele."
    },
    {
      "verse": 3,
      "text": "He ‘oku sio ‘a e vīsone ki ha taimi atu kuo tu‘utu‘uni, pea ‘oku holi ia ke a‘u, pea ‘e ‘ikai loi: kapau ‘oku ngali tuai, piki pē ki ai; he kuo pau te ne ha‘u: ‘e ‘ikai tuai."
    },
    {
      "verse": 4,
      "text": "Vakai, ko e mafi ia; ‘oku ‘ikai tu‘u totonu ‘a e loto ‘oku ‘iate ia: ka ko e mā‘oni‘oni te ne mo‘ui mei he‘ene tui."
    },
    {
      "verse": 5,
      "text": "Kae‘uma‘ā (he ko e uaine ko e tama kākā) ko e to‘e fakapupula ia, ‘o ‘ikai te ne manofo; seuke, kuo ne mafa‘a ‘ene havala hangē ko Lolofonua, ‘io, ‘oku ne hangē ko Mate ‘ene ta‘ematopono, pea ‘oku ne tānaki mai kiate ia ‘a e ngaahi pule‘anga kotoa, pea ‘oku ne faluku mai ‘a e ngaahi kakai fua pē ma‘ana."
    },
    {
      "verse": 6,
      "text": "‘Ikai koā ‘e ofa‘aki ‘e kinautolu na kotoa ha ta‘anga kiate ia, mo ha fakatātā, ko e koto tupu‘a ‘oku kau kiate ia, ‘o nau pehē, ‘Oiauē ‘a e taha ‘oku fakalahi me‘a ‘oku ‘ikai ‘a‘ana!– ‘E ngata ‘afē?– ‘Oiauē ‘a e taha ‘oku hilifaki kiate ia ‘a e ngaahi kavenga talifaki!"
    },
    {
      "verse": 7,
      "text": "‘Ikai koā ‘e tu‘u hake fakafokifā ‘a kinautolu te nau ‘uusi koe, pea ofo hake ‘a kinautolu te nau sese‘e koe, pea te ke hoko ko e koto vete ma‘anautolu?"
    },
    {
      "verse": 8,
      "text": "Seuke, ko koe kuo ke vete ‘ani kakai lahi, ‘e vete koe ‘e hono toe ‘o e ngaahi kakai, ko e me‘a ‘i he lahi ‘o e toto ‘o e kakai, mo e fakamālohia ‘o e fonua mo e kolo, mo e me‘a kotoa ‘oku nofo ai."
    },
    {
      "verse": 9,
      "text": "‘Oiauē ‘a e taha ‘oku ne fakalahi koloa hala ma‘a hono fāmili, Ke ‘ai hono pununga ‘i taukakapa, Ke ne hao mei he tatae ‘a e kovi!"
    },
    {
      "verse": 10,
      "text": "Kuo ke fakakaukau‘i ha mā ki ho fāmili, ho‘o tu‘usi ha ngaahi kakai lahi."
    },
    {
      "verse": 11,
      "text": "Pea kuo ke hia ki ho laumālie ‘o‘ou. Seuke, ‘e hua ‘a e maka mei he holisi, pea tali ‘e he toka mei he fata."
    },
    {
      "verse": 12,
      "text": "‘Oiauē ‘a e taha ‘oku langa kolo ‘aki ha fu‘ufu‘unga toto, ‘O ne fokotu‘u vilisi ‘i he faihala!"
    },
    {
      "verse": 13,
      "text": "Sī ni, ‘ikai ‘oku meia Sihova Sāpaoti ia? ‘a e fakaongosia ‘a e ngaahi kakai ma‘a e afi pē, mo hela ‘a e ngaahi fa‘ahinga ma‘a e muna pē?"
    },
    {
      "verse": 14,
      "text": "He ‘e fonu ‘a māmani ‘i he ‘ilo‘i ‘o e lāngilangi ‘o Sihova, ‘o hangē ko e mafola ‘a e vai ‘i he tahi."
    },
    {
      "verse": 15,
      "text": "‘Oiauē ‘a e taha ‘oku ‘ange kava ki ha taha kehe, ‘O ke tuiaki ho‘o me‘a konā, ‘O mātu‘aki fai ke ne konā, Koe‘uhi ā ke ke sio ki honau telefua!"
    },
    {
      "verse": 16,
      "text": "Kuo ke topono, kae ‘aki ‘a e me‘a fakamā pē, ‘o ‘ikai ‘aki ‘a e lāngilangi: inu koe foki, kae hā ho‘o ta‘ekamu. Ko e ipu ‘i he to‘omata‘u ‘o Sihova ‘e takai ‘o hoko kiate koe, pea ‘e ‘ufi‘ufi ho lāngilangi ‘aki ha lua fakamā."
    },
    {
      "verse": 17,
      "text": "He ko e fakamālohi na‘e fai ki Lepanoni ‘e fakapūlou koe, mo e faka‘auha ‘o e fanga manu ‘e fakalelemo‘ui; ko e me‘a ‘i he lahi ‘o e toto ‘o e kakai, mo e fakamālohia ‘o e fonua mo e kolo, mo e me‘a kātoa ‘oku nofo ai."
    },
    {
      "verse": 18,
      "text": "Ko e hā ‘a e ‘aonga ‘o e tamapua, ke ongosia tongitongi ai ia ‘e he tufunga? Ko e hā ‘a e ‘aonga ‘o e ‘īmisi haka, mo e tama ako loi, ke falala ai ki ai ‘e ia na‘e fai hono ngaohi, ke ne fai atu ‘ene ngaohi ‘aitoli ta‘elea?"
    },
    {
      "verse": 19,
      "text": "‘Oiauē ‘a ia ‘oku ne pehē ki ha potupotu‘i ‘akau, “Ofo hake!” Ki he maka ta‘elea, “Ngaue hake!” Ko eni ia ‘e fai ako: vakai ange, kuo ‘ufi‘ufi ‘aki ‘a e koula mo e siliva! ‘osi ‘oku ‘ikai ha momo‘i mānava ‘i hono fatu."
    },
    {
      "verse": 20,
      "text": "Ka ko Sihova ē ‘i hono temipale tapu: ke fakalongo ‘i hono ‘ao ‘a māmani kātoa."
    }
  ],
  "timestamp": "2025-08-08T15:56:48.180001"
}