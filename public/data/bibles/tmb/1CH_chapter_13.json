{
  "book": "1CH",
  "book_name": "1 Chronicles",
  "chapter": 13,
  "version_id": 1307,
  "url": "https://www.bible.com/bible/1307/1CH.13",
  "verses": [
    {
      "verse": 1,
      "text": "PEA alea ‘a Tēvita mo e kau kapiteni ‘o e ngaahi toko‘i afe mo teau, ‘io, mo e hou‘eiki kātoa."
    },
    {
      "verse": 2,
      "text": "Pea pehē ‘e Tēvita ki he fakataha kotoa ‘a ‘Isileli, Kapau ‘oku hā lelei kiate kimoutolu, pea kapau ko e me‘a meia Sihova ko hotau ‘Otua, pea ‘alu atu ‘etau fanongonongo ki hotau kāinga kuo nofo ‘i he ngaahi feitu‘u ‘o ‘Isileli, kae‘uma‘ā ki he kau taula‘eiki mo e kau Līvai ‘i he ngaahi kolo ‘oku vao takatakai, ke nau fakatefua mai kiate kitautolu:"
    },
    {
      "verse": 3,
      "text": "ka tau fakafoki mai ‘a e ‘A‘ake ‘o hotau ‘Otua; he tala‘ehai na‘a tau feinga ki ai ‘i he ngaahi ‘aho ‘o Saula."
    },
    {
      "verse": 4,
      "text": "Pea lea ‘a e fakataha kotoa te nau fai pehē; he na‘e hā totonu ‘a e me‘a ki he kakai kotoa."
    },
    {
      "verse": 5,
      "text": "Pea tānaki ‘e Tēvita ‘a ‘Isileli kātoa mei Sīhoa ‘Isipite ‘o a‘u ki he Hū‘anga ki Hēmati, ke ‘omi ‘a e ‘A‘ake ‘o ‘Elohimi mei Kiliati-sialimi."
    },
    {
      "verse": 6,
      "text": "Pea hā‘ele ‘a Tēvita mo ha‘a ‘Isileli kātoa ki Pā‘ala, ki Kiliati-sialimi, ‘a ia ‘oku kau ki Siuta, ke ‘omi mei ai ‘a e ‘A‘ake ‘o ‘Elohimi, ‘o Sihova ‘oku ‘afioa ‘a e ongo selupimi, ‘a ia ‘oku ui‘aki ‘a e Huafa."
    },
    {
      "verse": 7,
      "text": "Pea na‘a nau fakaheka ‘a e ‘A‘ake ‘o ‘Elohimi ki ha sāliote fo‘ou mei he fale ‘o ‘Apinatape: pea ko ‘Usa mo ‘Ahio na‘a na fakateka ‘a e sāliote."
    },
    {
      "verse": 8,
      "text": "Pea ko Tēvita mo ‘Isileli kātoa na‘a nau me‘e ‘i he ‘ao ‘o Sihova ‘aki honau ivi kotoa: ‘o nau fai‘aki ‘a e ngaahi hiva mo e ngaahi ha‘ape mo e ngaahi helefilo mo e ngaahi nafa mo e ngaahi simipale mo e ngaahi talupite."
    },
    {
      "verse": 9,
      "text": "Pea ‘i he‘enau a‘u ki he haha‘anga ‘o Kītoni, na‘e mafao atu ‘e ‘Usa hono nima ke puke ‘a e ‘A‘ake; he na‘e humu ‘a e fanga pulu."
    },
    {
      "verse": 10,
      "text": "Pea tupu ai ‘a e houhau ‘a Sihova kia ‘Usa, ‘o ne taa‘i ia, koe‘uhi na‘a ne ala ki he ‘A‘ake: ‘o ne pekia ai pē ‘i he ‘ao ‘o e ‘Otua."
    },
    {
      "verse": 11,
      "text": "Pea na‘e mamahi ‘a Tēvita, koe‘uhi ko e pā mai ‘a Sihova kia ‘Usa; pea ne fakahingoa ‘a e potu ko ia ko Felesiusa (ko Pā-kia-‘Usa), pea ‘oku kei ui pehē."
    },
    {
      "verse": 12,
      "text": "Pea na‘e manavahē ‘a Tēvita kia ‘Elohimi he ‘aho ko ia, he‘ene pehē, Te u ‘omi fēfē ‘a e ‘A‘ake ‘o ‘Elohimi kiate au?"
    },
    {
      "verse": 13,
      "text": "Ko ia na‘e ‘ikai hiki ‘e Tēvita ‘a e ‘A‘ake kiate ia ki Kolo-‘o-Tēvita, ka ne fakaafe ia ki he fale ‘o ‘Ōpeti-itomi ko e tangata Kati."
    },
    {
      "verse": 14,
      "text": "Pea na‘e nofo ‘a e ‘A‘ake ‘o ‘Elohimi, ‘o fakafeangai mo e fāmili ‘o ‘Ōpeti-itomi ‘i hono fale, ‘o māhina tolu: pea na‘e tāpuaki‘i ‘e Sihova ‘a e fāmili ‘o ‘Ōpeti-itomi mo ‘ene me‘a kotoa."
    }
  ],
  "timestamp": "2025-08-08T15:54:53.677134"
}