{
  "book": "PRO",
  "book_name": "Proverbs",
  "chapter": 28,
  "version_id": 1307,
  "url": "https://www.bible.com/bible/1307/PRO.28",
  "verses": [
    {
      "verse": 1,
      "text": "‘OKU hola ‘a e angahala neongo ‘oku ‘ikai ha tuli: Kae lotolahi ‘a e faitotonu hangē ha laione."
    },
    {
      "verse": 2,
      "text": "Ko e me‘a ‘i he angahala ‘a ha fonua ‘oku tokolahi hono pule: Ka ai ha tangata fakapotopoto ‘oku ‘ilome‘a, ‘e tolonga ‘ene tu‘u."
    },
    {
      "verse": 3,
      "text": "Ko e to‘a masiva ‘oku ne fakamālohia ‘a e mā‘ulalo, Ko e lōvai ia ‘oku tō; pea uoke, ‘oku ‘ikai ha me‘akai."
    },
    {
      "verse": 4,
      "text": "Ko kinautolu ‘oku li‘aki ‘a e lao ‘oku nau mālō‘ia ‘i he kau angahala: Ka ko kinautolu ‘oku nau tauhi ‘a e lao, ‘oku nau tau mo kinautolu."
    },
    {
      "verse": 5,
      "text": "Ko e kakai kovi, ‘oku ‘ikai mahino kiate kinautolu ‘a e totonu fakalao: Ka ko kinautolu ‘oku ha‘ao kia Sihova, ‘oku mahino kiate kinautolu hono kotoa."
    },
    {
      "verse": 6,
      "text": "‘Oku ngutuhua ange ha masiva ‘oku tauhi hono ‘alunga totonu ‘i ha mamio ‘oku hala ua neongo ko ha koloa‘ia."
    },
    {
      "verse": 7,
      "text": "Ko ia ‘oku ne tauhi ‘a e lao ko e foha poto; Pea ko ia ‘oku ‘alu fakataha mo e kai halafaki, ‘oku ne fakamaa‘i ‘ene tamai."
    },
    {
      "verse": 8,
      "text": "Ko ia ‘oku ne fakalahi ‘ene koloa ‘i he ‘eke toloi, mo e tangi hulu, Ko ‘ene tānaki ia ma‘a ha taha ‘oku ‘ofa ki he mā‘ulalo."
    },
    {
      "verse": 9,
      "text": "Ko ia ‘oku sī telinga ke ‘oua te ne fanongo ki he lao, Na‘a mo ‘ene lotu ‘e fai ha fakalili‘a ki ai."
    },
    {
      "verse": 10,
      "text": "Ko ia ‘oku ne takihee‘i ‘a e totonu ki he hala kovi, Te ne tō ‘e ia ki he luotō ‘a‘ana. Pea ko e haohaoa te nau tofi‘a ‘aki ‘a e lelei."
    },
    {
      "verse": 11,
      "text": "Ko e matāpule koloa‘ia ‘oku ne poto nai ‘i he vakai ‘a‘ana: Ka ko si‘i masiva ‘oku poto ‘oku ne sivi hakili ia."
    },
    {
      "verse": 12,
      "text": "‘Oka hiki mavava ‘a e faitotonu, ‘oku lahi ‘a e teu kuo ‘ai: Ka ‘i he hopo hake ‘a e angahala, ‘oku toi ‘a e kakai."
    },
    {
      "verse": 13,
      "text": "Ko ia ‘oku ‘ufi‘ufi ‘ene ngaahi angahala, ‘e ‘ikai te ne tu‘umālie: Ka ko ia ‘oku ne vete mo si‘aki, ‘e fai ha meesi ki ai."
    },
    {
      "verse": 14,
      "text": "Monū‘ia ā ka ko e tangata ‘oku manavahē tu‘u: Ka ko ia ‘oku fakafefeka hono loto, te ne tō ki he kovi."
    },
    {
      "verse": 15,
      "text": "Ko e laione ngungulu, Pe ko e pea a‘alu, Ko e pule angahala ia ki ha kakai masiva."
    },
    {
      "verse": 16,
      "text": "Eni, ‘eiki masiva he ngaahi fa‘ahinga poto, Kae mohu he fāinga fakamālohi; Ko ia ‘oku fehi‘a ki he ma‘u pa‘anga hala Te ne tolonga fuoloa."
    },
    {
      "verse": 17,
      "text": "Ko e tangata ‘oku kavenga‘ia ‘i he toto ‘o ha taha, Ko e Vanu ia ‘oku ne hola ki ai: ‘Oua ‘e ta‘ofi."
    },
    {
      "verse": 18,
      "text": "Ko ia ‘oku laka haohaoa ‘e fakamo‘ui: Ka ko ia ‘oku fakamamio, ‘o hala ua, te ne tō fakafokifā."
    },
    {
      "verse": 19,
      "text": "Ko ia ‘oku ngoue‘i hono kelekele, ‘e mohu me‘akai: Ka ko ia ‘oku tuli ai pē ki he muna, ‘e mohu masiva."
    },
    {
      "verse": 20,
      "text": "Ko e tangata tōnunga ‘e fai tāpuekina. Ka ko ia ‘oku fakavave ke koloa‘ia, ‘e ‘ikai ‘alu ta‘etautea."
    },
    {
      "verse": 21,
      "text": "Ko e filifilimānako ‘oku ‘ikai lelei, Seuke, na‘a mo ha mafi te na fai angahala ai, Koe‘uhi ko ha momo‘i me‘akai."
    },
    {
      "verse": 22,
      "text": "Ko ia ‘oku sio kovi ko ‘ene fie koloa‘ia vave nai, ‘Osi, ‘oku ‘ikai te ne ‘ilo ‘e hoko kiate ia ‘a e masiva."
    },
    {
      "verse": 23,
      "text": "Ko ia ‘oku ne valoki ha tangata te ne ‘ofeina ‘amui, ‘O lahi ‘iate ia na‘e lea fakalai."
    },
    {
      "verse": 24,
      "text": "Ko ia te ne kaiha‘a mei he‘ene tamai, pe ko ‘ene fa‘ē, ‘O lau “‘Oku ‘ikai ko e angahala,” Ko e kaume‘a ia ‘o e tangata maumau me‘a."
    },
    {
      "verse": 25,
      "text": "Ko e tangata mānumanu ‘oku ne fakalanga kē: Ka ko ia ‘oku falala kia Sihova, ‘e nge‘enge‘e."
    },
    {
      "verse": 26,
      "text": "Ko ia ‘oku falala ki hono ‘atamai ‘o‘ona, ko ia ‘a e vale: Ka ko ia ‘oku fou ‘i he poto, ‘e hao ‘a e toko taha ko ia."
    },
    {
      "verse": 27,
      "text": "Ko ia ‘oku ne foaki ki he masiva ‘e ‘ikai te ne fusimo‘omo: Ka ko ia ‘oku pūlou hono mata, ‘e mohu vangia."
    },
    {
      "verse": 28,
      "text": "Ka hopo hake ‘a e angahala, ‘oku toi ‘a e kakai: Ka ‘oka nau ka mole, ‘oku fakatokolahi ‘a e failelei."
    }
  ],
  "timestamp": "2025-08-08T15:55:49.918089"
}