{
  "book": "2SA",
  "book_name": "2 Samuel",
  "chapter": 8,
  "version_id": 1307,
  "url": "https://www.bible.com/bible/1307/2SA.8",
  "verses": [
    {
      "verse": 1,
      "text": "PEA hili ia tokua, na‘e taa‘i ‘e Tēvita ‘a e kau Filisitia, ‘o ne fakavaivai‘i kinautolu; pea to‘o ‘e Tēvita ‘a e piti ‘a e kolomu‘a mei he nima ‘o e kau Filisitia."
    },
    {
      "verse": 2,
      "text": "Pea ne taa‘i ‘a Moape, ‘o ne fua kinautolu ‘aki ha afo, ‘o fakatokoto kinautolu ‘i he kelekele; ‘o ne fua ‘aki ha afo ‘e ua ke tāmate‘i, mo e afo kātoa ke fakamo‘ui. Pea hoko ‘a Moape ko e kau tamaio‘eiki kia Tēvita, ‘o nau ‘omi tukuhau."
    },
    {
      "verse": 3,
      "text": "Pea taa‘i ‘e Tēvita mo Hetatesa, ko e foha ‘o Lēhopi ko e Tu‘i Sopa, ‘i he‘ene ‘alu ke toe ma‘u ‘ene pule ‘i he Vaitafe."
    },
    {
      "verse": 4,
      "text": "Pea to‘o ‘e Tēvita meiate ia ha kau heka hoosi ‘e toko taha afe ma toko fitungeau, mo e tau hā‘ele ‘e toko ua mano: pea hele uoua ‘e Tēvita ‘a e fanga hoosi toho sāliote, ka ne ta‘ofi pē ha fanga hoosi fe‘unga mo e sāliote ‘e teau."
    },
    {
      "verse": 5,
      "text": "Pea ‘i he ‘alu ‘a Sīlia Tāmasikusi ke tokoni kia Hetatesa ko e Tu‘i Sopa, na‘e taa‘i ‘e Tēvita ha toko ua mano mā ua afe ‘o e kau Sīlia."
    },
    {
      "verse": 6,
      "text": "Pea tuku ‘e Tēvita ha kau le‘o ki Sīlia Tāmasikusi, pea hoko ‘a Sīlia ko e kau tamaio‘eiki kia Tēvita, ‘o nau ‘omi tukuhau. Pea na‘e fakatu‘umālie ‘a Tēvita ‘e he ‘Eiki ‘i he‘ene ngaahi ‘alu kotoa."
    },
    {
      "verse": 7,
      "text": "Pea to‘o ‘e Tēvita ‘a e ngaahi pā koula na‘e ‘i he kau tamaio‘eiki ‘a Hetatesa, ‘o ne ha‘u mo ia ki Selusalema."
    },
    {
      "verse": 8,
      "text": "Pea na‘e ma‘u ‘e Kingi Tēvita ha kapa lahi ‘aupito mei Peta mo Pelotai, ko e ongo kolo ‘a Hetatesa."
    },
    {
      "verse": 9,
      "text": "Pea ‘i he fanongo ‘e Toi ko e Tu‘i Hēmati kuo taa‘i ‘e Tēvita ‘a e hōsitē kotoa ‘a Hetatesa,"
    },
    {
      "verse": 10,
      "text": "na‘e fekau atu ‘e Toi hono foha ko Siolame kia Kingi Tēvita ke fetapa ki ai, pea ke fakamālō‘ia, koe‘uhi ko ‘ene tau mo Hetatesa, mo taa‘i ia: he na‘a na vātau ‘a Toi mo Hetatesa. Pea ne ha‘u mo ia he nāunau siliva, mo ha nāunau koula, mo ha nāunau kapa:"
    },
    {
      "verse": 11,
      "text": "pea na‘e fakatāpui mo ia foki ‘e Kingi Tēvita ma‘a Sihova, fakataha mo e siliva mo e koula kuo ne fakatāpui mei he ngaahi pule‘anga kuo ne fakavaivai‘i;"
    },
    {
      "verse": 12,
      "text": "mei Sīlia, pea mei Moape, pea meia ha‘a ‘Āmoni, pea mei he kau Filisitia, pea mei ‘Amaleki, pea mei he vete ‘o Hetatesa, foha ‘o Lēhopi, ko e Tu‘i Sopa."
    },
    {
      "verse": 13,
      "text": "Pea ma‘u ongoongo ‘e Tēvita ‘i he‘ene foki mei he taa‘i ‘o e kau ‘Ītomi ‘i Tele‘a Māsima, ko e toko taha mano mā toko valu afe."
    },
    {
      "verse": 14,
      "text": "Pe ne tuku ha ngaahi kau le‘o ‘i ‘Ītomi; ‘io, ‘i ‘Ītomi kātoa na‘a ne tuku ha kau le‘o, pea hoko ‘a e kau ‘Ītomi kotoa pē ko e kau tamaio‘eiki ‘a Tēvita. Pea na‘e fakatu‘umālie ‘e he ‘Eiki ‘a Tēvita ‘i he me‘a kotoa na‘a ne ‘alu ki ai."
    },
    {
      "verse": 15,
      "text": "Pea na‘e pule ‘a Tēvita ki ‘Isileli kātoa; pea feia ‘e Tēvita ‘a e fakamaau mo e fakatonutonu ma‘a hono kakai kotoa."
    },
    {
      "verse": 16,
      "text": "Pea ko Sioape ko e tama ‘a Seluvaia na‘e ‘eikitau; pea ko Sihosafate ko e foha ‘o ‘Ahiluti na‘e ‘a‘ana ‘a e tohi Kalonikali:"
    },
    {
      "verse": 17,
      "text": "pea ko Sātoki ko e foha ‘o ‘Ahitupi, mo ‘Ahimeleki ko e foha ‘o ‘Āpaiata, na‘e taula‘eiki; pea ko Selaia na‘e sikalaipe;"
    },
    {
      "verse": 18,
      "text": "pea ko Penaia ko e foha ‘o Sihoiata na‘e ‘iate ia pea ko e ngaahi foha ‘o Tēvita na‘e minisitā."
    }
  ],
  "timestamp": "2025-08-08T15:54:37.573174"
}