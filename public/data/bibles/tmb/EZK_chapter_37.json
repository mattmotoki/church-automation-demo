{
  "book": "EZK",
  "book_name": "Ezekiel",
  "chapter": 37,
  "version_id": 1307,
  "url": "https://www.bible.com/bible/1307/EZK.37",
  "verses": [
    {
      "verse": 1,
      "text": "PEA hoko kiate au ‘a e nima ‘o Sihova, pea na‘e ‘ave au ‘e Sihova ki tu‘a ‘i he laumālie, ‘o ne tuku au ‘i he loto tele‘a; tā na‘e fonu ia ‘i he ngaahi hui."
    },
    {
      "verse": 2,
      "text": "Pea ne taki au ke u foli takatakai ki ai: Pea tā ‘oku nau fola ‘i he tele‘a ko e me‘a lahi fakamanavahē; pea tā ‘oku nau mōmoa ‘aupito."
    },
    {
      "verse": 3,
      "text": "Pea ne folofola mai kiate au, Hako‘i-tangata, ‘e lava ke mo‘ui ‘a e ngaahi hui ni?"
    },
    {
      "verse": 4,
      "text": "Pea u tali, ‘Ēī Sihova, ko koe pē ‘oku mea‘i. Toki folofola mai ‘e ia, Ke ke hanga ‘o palofisai ki he ngaahi hui ni, pea ke pehē kiate kinautolu, ‘a e ngaahi hui mōmoa na, mou fanongo ki he folofola ‘a Sihova."
    },
    {
      "verse": 5,
      "text": "Ko e folofola ‘eni ‘a ‘Ātonai Sihova ki he ngaahi hui ni: Ko au ‘eni ‘oku ou ‘omi mānava kiate kimoutolu, pea te mou mo‘ui."
    },
    {
      "verse": 6,
      "text": "Pea te u ‘ai uoua kiate kimoutolu, pea te u ‘ai ke heheka ‘a e kakano ‘iate kimoutolu, pea te u kofu kimoutolu ‘aki ha kili, pea te u ‘ai ha mānava kiate kimoutolu, pea te mou mo‘ui; pea te mou ‘ilo ko Sihova au."
    },
    {
      "verse": 7,
      "text": "Ko ia, na‘a ku palofisai ‘o hangē ko hoku fekau: pea lolotonga ‘eku palofisai, ‘iloange na‘e ‘u‘ulu; pea tā ko e fu‘u ngaue ‘ena, pea ‘oku fengātolo‘i mai ‘a e ngaahi hui takitaha ke fakataha mo hono kaungā hui."
    },
    {
      "verse": 8,
      "text": "Pea u fakasio, pea tā kuo ‘i ai ha ngaahi uoua, pea kuo heheka ‘a e kakano, pea ‘oku ‘ufi‘ufi ‘aki kotoa ‘a e kili, ‘o fakakofu: ka ‘oku ‘ikai ha mānava ‘iate kinautolu."
    },
    {
      "verse": 9,
      "text": "Toki folofola mai ia kiate au, Palofisai ki he matangi; ‘io, Hako‘i tangata, ke ke palofisai, pea ke lea ki he matangi, ‘o pehē, Ko e folofola ‘eni ‘a ‘Ātonai Sihova: ‘a e Mānava, ke ke ha‘u mei he matangi ‘e fā na, pea ke hō ki he kau mate tāmate‘i ni ke nau mo‘ui."
    },
    {
      "verse": 10,
      "text": "Pea na‘a ku palofisai hangē ko hoku fekau; toki hū ‘a e mānava kiate kinautolu, pea nau mo‘ui, ‘o nau tu‘u ‘aki honau va‘e, ko e hōsitē lahi ‘aupito ‘aupito."
    },
    {
      "verse": 11,
      "text": "Pea ne folofola mai kiate au, Hako‘i tangata, ko e ngaahi hui ni ko e fale kotoa ia ‘o ‘Isileli: vakai, ‘oku lau ‘e kinautolu, Kuo mōmoa hotau ngaahi hui, pea kuo ka‘anga ‘etau ‘amanaki; kuo tu‘usi ‘aupito kitautolu."
    },
    {
      "verse": 12,
      "text": "Ko ia, ke ke palofisai, pea ke pehē kiate kinautolu, Ko e folofola ‘eni ‘a ‘Ātonai Sihova: Ko au ‘eni ‘oku ou teu tangaki homou ngaahi fa‘itoka, si‘oku kakai, pea te u fakaha‘ele hake kimoutolu mei homou ngaahi fa‘itoka; pea te u ‘omi kimoutolu ki he kelekele ‘o ‘Isileli."
    },
    {
      "verse": 13,
      "text": "Pea te mou ‘ilo ko Sihova au, ‘oka u ka tangaki homou ngaahi fa‘itoka, si‘oku kakai, mo fakaha‘ele hake kimoutolu mei ai."
    },
    {
      "verse": 14,
      "text": "Pea te u ‘ai hoku laumālie kiate kimoutolu, pea te mou mo‘ui; pea te u ‘ai ke mou nofo ‘i homou kelekele: pea te mou ‘ilo ko au Sihova kuo u tala, pea kuo u fai–ko ‘Ātonai Sihova ia mei he Ta‘ehāmai."
    },
    {
      "verse": 15,
      "text": "Pea na‘e hoko ‘a e folofola ‘a Sihova kiate au, ‘o pehē, Siini, Hako‘i-tangata, kumi mai ha potu‘i ‘akau, pea ke tohi ai ‘o pehē,"
    },
    {
      "verse": 16,
      "text": "Ko e me‘a ‘a Siuta, mo ha‘a ‘Isileli ‘oku kau mo ia. Pea ke to‘o ha potu‘i ‘akau ‘e taha, pea ke tohi ai ‘o pehē, Ko e me‘a ‘a Siosifa, ko e ‘akau ‘a ‘Ifalemi, mo e fale kotoa ‘o ‘Isileli ‘oku kau mo ia."
    },
    {
      "verse": 17,
      "text": "Pea ke ‘opo ua kinaua ‘i ho‘o puke, ke na ‘akau pē taha; pea te na hoko ‘a e ua kuo taha ‘i ho nima."
    },
    {
      "verse": 18,
      "text": "Pea ka lea kiate koe ‘a e hako ‘a ho kakai, ‘o pehē, ‘Ikai koā te ke fakamatala mai pe ko e hā ‘au ‘ena?"
    },
    {
      "verse": 19,
      "text": "Te ke lea kiate kinautolu, ‘o pehē, Ko e folofola ‘eni ‘a ‘Ātonai Sihova: Vakai, ‘oku ou teu to‘o ‘a e ‘akau ‘a Siosifa, ‘a ia ‘oku ‘i he nima ‘o ‘Ifalemi, pea mo e ngaahi matakali ‘o ‘Isileli ‘oku kau mo ia; pea te u ‘ai kinautolu ki he taha ko ē, ‘a e ‘akau ‘o Siuta, pea te u ngaohi ko e ‘akau pē taha, pea te na taha pē ‘i hoku nima."
    },
    {
      "verse": 20,
      "text": "Pea ko e ongo ‘akau kuo ke tohi ki ai, te na ‘i ho nima, ‘o nau mātu‘aki sio ki ai."
    },
    {
      "verse": 21,
      "text": "Pea te ke tala kiate kinautolu, Ko e folofola ‘eni ‘a ‘Ātonai Sihova: Vakai, ‘oku ou teu to‘o ‘a ha‘a ‘Isileli mei he lotolotonga ‘o e ngaahi pule‘anga ‘oku nau fou ai, pea te u tānaki kinautolu mei he ngaahi potu takatakai, pea te u ‘omi kinautolu ki honau kelekele:"
    },
    {
      "verse": 22,
      "text": "pea te u ngaohi kinautolu ko e pule‘anga pē taha ‘i he fonua, ‘i he ngaahi mo‘unga ‘o ‘Isileli; pea ‘e tu‘i kiate kinautolu kotoa ha tu‘i pē taha: pea ‘e ‘ikai te na toe kakai ‘e ua, pea ‘e ‘ikai toe vahevahe ‘o toe pule‘anga ua:"
    },
    {
      "verse": 23,
      "text": "pea ‘e ‘ikai te nau toe ‘uli‘i kinautolu ‘aki ‘enau ngaahi ‘aitoli, mo ‘enau ngaahi me‘a mousa‘a, pe ‘aki ‘enau ngaahi talangata‘a kehekehe: pea te u fakahaofi kinautolu mei honau ngaahi nofo‘anga, ‘a ia na‘a nau fai angahala ai, pea te u fakama‘a kinautolu: pea te nau nofo mai ko hoku kakai, pea ko au te u nofo atu ko honau ‘Otua."
    },
    {
      "verse": 24,
      "text": "Pea ko ‘eku sevāniti ko Tēvita te ne tu‘i kiate kinautolu, mo e taha‘i tauhi ki honau kotoa: pea te nau fou ‘i he‘eku ngaahi kupu‘i konisitūtone, pea te nau tauhi ‘eku ngaahi tu‘utu‘uni, ‘o fai ki ai."
    },
    {
      "verse": 25,
      "text": "Pea te nau nofo‘i ‘a e fonua na‘a ku foaki ki he‘eku sevāniti ko Sēkope, ‘a ia na‘e nofo ai ho‘omou ngaahi kui; pea ‘e nofo‘i ia ‘e kinautolu mo ‘enau fānau, mo e fānau ‘a ‘enau fānau, ‘o ta‘engata: pea ko ‘eku sevāniti ko Tēvita te ne ‘eiki kiate kinautolu ‘o ta‘engata."
    },
    {
      "verse": 26,
      "text": "Pea te u fai mo kinautolu ha kovinānite melino: ‘e hoko ia ko e kovinānite ta‘engata mo kinautolu: pea te u ‘ai kinautolu, pea te u fakatokolahi kinautolu, pea te u tuku hoku potu tapu ‘i honau lotolotonga ‘o ta‘engata."
    },
    {
      "verse": 27,
      "text": "Pea ‘e fakamalumalu kinautolu ‘e hoku Tāpanekale, pea te u nofo ko honau ‘Otua, pea ko kinautolu te nau nofo mai ko hoku kakai."
    },
    {
      "verse": 28,
      "text": "Pea ‘e ‘ilo ‘e he ngaahi pule‘anga ko Sihova au ‘oku fakatāpuhaa‘i ‘a ‘Isileli, ‘oka tu‘u hoku potu tapu ‘i honau lotolotonga ‘o ta‘engata."
    }
  ],
  "timestamp": "2025-08-08T15:56:26.024372"
}