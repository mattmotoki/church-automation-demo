{
  "book": "PSA",
  "book_name": "Psalms",
  "chapter": 91,
  "version_id": 1307,
  "url": "https://www.bible.com/bible/1307/PSA.91",
  "verses": [
    {
      "verse": 1,
      "text": "KO ia ‘oku nofo ‘i he toitoi‘anga ‘o ‘Elioni, ‘Oku mohe ‘i he malumalu ‘o Sātai–"
    },
    {
      "verse": 2,
      "text": "Ko ‘eku lau ē kia Sihova, Ko hoku hūfanga ia mo hoku talitau‘anga: Ko hoku ‘Otua falala‘anga."
    },
    {
      "verse": 3,
      "text": "Tā ko e hele ‘a e tulimanu te ne fakahaofi koe mei ai, Pea mei he mahaki faka‘auha ‘oku ‘uakai mai."
    },
    {
      "verse": 4,
      "text": "Te ne ‘ufi‘ufi koe ‘aki hono fulufulu, Pea te ke toi ‘i hono lalo kapakau: Ko ‘ene fai mo‘oni ko ho pā mo fakaū."
    },
    {
      "verse": 5,
      "text": "‘E ‘ikai te ke manavahē ki he nānunga ‘o e pō, Pe ki he ngahau ‘oku puna ‘aho;"
    },
    {
      "verse": 6,
      "text": "Ki he mahaki ‘oku ha‘ele ‘i he ta‘ehā, Ki he fakamate ‘oku tu‘usi ho‘atā."
    },
    {
      "verse": 7,
      "text": "‘E tō ‘i ho tafa‘aki ha toko afe, Mo e toko‘i mano ‘i ho to‘omata‘u ē; Kae ‘ikai ofi kiate koe."
    },
    {
      "verse": 8,
      "text": "Ngata pē te ke sio ‘aki ho mata, ‘O vakai ‘a e totongi ‘a e kau angahala."
    },
    {
      "verse": 9,
      "text": "He ko koe, ‘Eiki, hoku hūfanga– Tā kuo ke fili ‘a ‘Elioni ko ho nofo‘anga;"
    },
    {
      "verse": 10,
      "text": "‘E ‘ikai fepaki mo koe ha kovi, Pea ‘e ‘ikai ofi ha tā ki ho tēniti."
    },
    {
      "verse": 11,
      "text": "He te ne kouna ‘ene kau ‘āngelo telia koe, Ke tauhi koe ‘i ho hala fua pē."
    },
    {
      "verse": 12,
      "text": "Te nau fataki nima koe, Na‘a pākia ‘i he maka ho va‘e."
    },
    {
      "verse": 13,
      "text": "Ko e laione mo e ngata te ke mala ai; Ko e laione fita mo e tanini te ke molomoloki."
    },
    {
      "verse": 14,
      "text": "Ko e me‘a ‘i he‘ene tu‘u kiate au ‘ene ‘ofa, Ko ia ai, te u fakahaofi ia: Te u ‘ai ke ne mā‘olunga Koe‘uhi ā kuo ne ‘ilo hoku hingoa."
    },
    {
      "verse": 15,
      "text": "Te ne ui kiate au, pea te u tali; Te u ‘iate ia ‘i he mamahi: Te u hamusi ia mo fakalāngilangi‘i."
    },
    {
      "verse": 16,
      "text": "Te u ‘ai ‘a e mo‘ui fuoloa ke ne topono ai, Pea te u tuku ke ne māta‘i ‘eku fakamo‘ui."
    }
  ],
  "timestamp": "2025-08-08T15:55:35.449989"
}