{
  "book": "ISA",
  "book_name": "Isaiah",
  "chapter": 62,
  "version_id": 1307,
  "url": "https://www.bible.com/bible/1307/ISA.62",
  "verses": [
    {
      "verse": 1,
      "text": "KOE‘UHI ko Saione, ko ia ‘e ‘ikai te u fakalongo pē, pea koe‘uhi ko Selusalema, ko ia ‘e ‘ikai te u mālōlō, kae‘oua ke ‘alu atu ‘ene mā‘oni‘oni ‘o hangē ko e ma‘a ‘a e ‘aho, mo hono fakamo‘ui ‘o hangē ko ha maama ulo"
    },
    {
      "verse": 2,
      "text": "Pea ‘e sio ‘ani pule‘anga ki ho mā‘oni‘oni, pea ‘e sio ‘a e ngaahi tu‘i kotoa ki ho lāngilangi: pea ‘e ui‘aki koe ha hingoa fo‘ou, ‘a ia ‘e hua‘aki ‘e he fofonga ‘o Sihova."
    },
    {
      "verse": 3,
      "text": "Pea te ke hoko ko e kalauni faka‘ofo‘ofa ‘i he nima ‘o Sihova, pea ko e fa‘u fakatu‘i ‘oku kuku ‘e ho ‘Otua."
    },
    {
      "verse": 4,
      "text": "‘E ‘ikai toe ui koe ko ‘Āsupa (Li‘ekina): pea ‘e ‘ikai toe ui ho fonua ko Sēmama (Lala): ka ‘e ui koe ko Hepisipa (ko Toka-ki-ai-hoku-loto), pea ‘e ui ho fonua ko Piula (ko e taha mali): he ‘oku toka ‘a e finangalo ‘o Sihova kiate koe, pea ko ho fonua kuo mali."
    },
    {
      "verse": 5,
      "text": "He hangē ‘oku mali ha talavou mo ha ta‘ahine, ‘e pehē ‘a e mali mo koe ‘a ho hako: pea hangē ‘oku fiefia ‘a e ‘eiki ta‘ane he ma‘u ‘a e ta‘ahine, ‘e pehē ‘a e fiefia ‘iate koe ‘a ho ‘Otua."
    },
    {
      "verse": 6,
      "text": "‘E Selusalema, kuo u fokotu‘u ha kau le‘o ki ho ngaahi funga ‘ā; tala‘ehai ‘oku nau momo‘i langa pē he ‘aho kotoa mo e pō kotoa:"
    },
    {
      "verse": 7,
      "text": "ko kimoutolu ‘a e kau fakamanatu ‘o Sihova, ‘oua ‘e mālōlō, pea ‘oua ‘e tuku ke mālōlō ‘a ‘Ene ‘Afio, kae‘oua ke ne fokotu‘u ‘a Selusalema, pea ke ‘oua ke ne ngaohi ia ko e mālō‘ia ‘i māmani."
    },
    {
      "verse": 8,
      "text": "Kuo fuakava ‘e Sihova ‘aki hono to‘omata‘u, ‘io, ‘aki hono nima māfimafi: ‘Ilo ‘e au ‘o kapau te u toe ‘atu ho‘o uite ko e me‘akai ki ho ngaahi fili; pea ‘ilo ‘e au ‘o kapau ‘e inu ‘e ha hako‘i kehe ‘a e uaine kuo ke fakaongosia ai;"
    },
    {
      "verse": 9,
      "text": "‘ikai, ka ko kinautolu ‘oku nau ‘utu ia te nau kai ia, pea te nau fakamālō‘ia ‘a Sihova; pea ko kinautolu na‘e toli ia, te nau inu ia, ‘i he ngaahi loto‘ā ‘o hoku faletapu."
    },
    {
      "verse": 10,
      "text": "Laka atu, laka atu ‘i he ngaahi matanikolo; Fakatonutonu ‘a e hala ‘o e kakai; Tanu hake, tanu hake ‘a e hala tanu: Tufi ‘a e maka, ‘o fetuku; Hiki ha fuka ki ‘olunga ki he ngaahi kakai."
    },
    {
      "verse": 11,
      "text": "Vakai, kuo fanongonongo ‘e Sihova ki he ngata‘anga ‘o māmani, Tala ki he ta‘ahine ko Saione, Vakai, ‘oku ha‘u ho fakamo‘ui; Vakai, ‘oku ha‘u mo ia hono totongi, Pea ‘oku tāimu‘a ‘a e fua ‘o ‘ene ngāue."
    },
    {
      "verse": 12,
      "text": "Pea ‘e ui kinautolu ko e Kakai Tapu, Ko e kau huhu‘i ‘e Sihova: Pea ‘e ui koe ko Tēlusa (Mamahi‘i) Ko e kolo ‘e ‘ikai li‘ekina."
    }
  ],
  "timestamp": "2025-08-08T15:56:07.039633"
}