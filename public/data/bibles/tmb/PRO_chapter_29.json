{
  "book": "PRO",
  "book_name": "Proverbs",
  "chapter": 29,
  "version_id": 1307,
  "url": "https://www.bible.com/bible/1307/PRO.29",
  "verses": [
    {
      "verse": 1,
      "text": "KO E tangata fa‘a valokia ‘oku fakakekeva hono kia, Fokifā ‘oku faka‘auha ‘o ‘ikai hano faito‘o."
    },
    {
      "verse": 2,
      "text": "Ka tokolahi ‘a e faitotonu ‘oku fiefia ‘a e kakai: Ka ‘oka pule ‘a e angahala, ‘oku lāunga tu‘u ‘a e kakai."
    },
    {
      "verse": 3,
      "text": "Ko e tangata ‘oku ‘ofa ki he poto ko e fiefia‘anga ‘o ‘ene tamai. Ka ko ia ‘oku ō mo e kau pa‘umutu, ‘oku ne maumau koloa."
    },
    {
      "verse": 4,
      "text": "Ko e tu‘i ‘oku fai fakakonisitūtone ‘Oku ne ngaohi hono fonua ke tu‘u: Ka ko ia ‘oku ne fangani ‘a e tukuhau. ‘Oku ne laiki ia."
    },
    {
      "verse": 5,
      "text": "Ko e tangata mālohi ‘oku lea fakaoleole ki hono kaungā‘api, Ko ‘ene fola pē ha kupenga ki hono va‘e."
    },
    {
      "verse": 6,
      "text": "‘I he angahala ‘a e tangata kovi ‘oku ‘i ai ha tauhele: Ka ko e faitotonu ‘oku ne mavava mo fiefia."
    },
    {
      "verse": 7,
      "text": "‘Oku ongo‘i ‘e he failelei ‘a e totonu ‘a e masiva: Ka ko e tangata angahala, tala‘ehai ‘oku ne maongo."
    },
    {
      "verse": 8,
      "text": "‘Oku ifi ke ulo ‘a e kolo ‘e he kau siana ta‘e‘apasia; Ka ‘oku ta‘ofi ‘a e ‘ita ‘e he kau poto."
    },
    {
      "verse": 9,
      "text": "Na‘e tala hopo ha tangata poto ki ha tangata vale; Pea ne lili, pea ne kata, ka na‘e ‘ikai tuku."
    },
    {
      "verse": 10,
      "text": "Ko e kau siana fakapō ‘oku nau fehi‘a ki he haohaoa; Pea ko e me‘a ki he angatonu-‘oku nau kumi ki he mo‘ui ‘a ha taha pehē."
    },
    {
      "verse": 11,
      "text": "‘Oku ‘a‘au ki tu‘a ‘e he vale ‘ene ‘ita kotoa: Ka ko e poto ‘oku ne ta‘ofi ha‘ana mei loki, ‘o fakamomoko ki ai."
    },
    {
      "verse": 12,
      "text": "Ko e pule ‘oku fakaongo ki he lea kākā, ‘Oku angahala kotoa ‘a e kakai ‘oku tauhi kiate ia."
    },
    {
      "verse": 13,
      "text": "‘Oku femili mo e masiva ‘a e ‘eke toloi mamafa; Ko Sihova ai pē ‘oku ma‘u maama mei ai ‘a e mata ‘o kinaua ‘osi pē."
    },
    {
      "verse": 14,
      "text": "Ko e tu‘i ‘oku fai mo‘oni ‘a e fakamaau ‘o e masiva, Ko hono taloni ‘e tu‘u ‘o ta‘engata"
    },
    {
      "verse": 15,
      "text": "Ko e ‘akau mo e valoki ‘oku nau ‘atu poto: Ka ko e tamasi‘i ‘oku tukuange noa ‘oku ne fakamaa‘i ‘ene fa‘ē."
    },
    {
      "verse": 16,
      "text": "Ka fakatokolahi ‘a e angahala, ‘e fakautuutu ‘a e kovi: Ka ‘e sio ‘e he faitotonu ki he‘enau tō."
    },
    {
      "verse": 17,
      "text": "Tautea ho foha, pea te ne hoko ko ho nonga‘anga; ‘Io, te ne taufetuku fiemālie ki ho‘o mo‘ui."
    },
    {
      "verse": 18,
      "text": "‘I he ‘ikai ha palofisai ‘oku ta‘emapule‘i ‘a e kakai: Ka ko ia ‘oku tauhi ‘a e lao, ko e monū‘ia ia."
    },
    {
      "verse": 19,
      "text": "‘Oku ‘ikai matautea ha tamaio‘eiki ‘i ha lea pē: He neongo ‘oku ‘uhinga kiate ia, kae ‘ikai te ne tali fai."
    },
    {
      "verse": 20,
      "text": "Ko ho‘o ‘ilo leva ha tangata ‘oku lea ‘oho, Te tau ‘amanaki ki ha vale ‘i he toko taha ko ia."
    },
    {
      "verse": 21,
      "text": "Ko ia ‘oku fakapelepele‘i ‘ene tamaio‘eiki mei he‘ene si‘i, ‘E iku pē ki he‘ene kau he fāmili."
    },
    {
      "verse": 22,
      "text": "‘Oku fakalanga kē ‘a e tangata loto ‘ita; Pea ‘oku mohu angahala ‘a e tangata tafulu."
    },
    {
      "verse": 23,
      "text": "Ko e anga hiki ‘a e tangata te ne fakatōkilalo ia: Ka ko e loto ‘oku angalalo ‘e ma‘u fakahīkihiki‘i."
    },
    {
      "verse": 24,
      "text": "Ko ia ‘oku ne kau mo ha kaiha‘a, ‘oku ne fehi‘a ki he‘ene mo‘ui, ‘Ene fanongo ki he talamala kae ‘ikai lea."
    },
    {
      "verse": 25,
      "text": "Ko e ilifia ki ha tangata, ‘oku te mo‘ua ai ‘i ha tauhele: Ka ko ia ‘oku tu‘u ‘ene falala kia Sihova, ‘e malu‘i."
    },
    {
      "verse": 26,
      "text": "Ko e tokolahi te nau fai ha me‘a ke ‘ofeina ‘e he pule: Ka ‘oku meia Sihova ‘a e fakamāu‘i ‘o ha tangata."
    },
    {
      "verse": 27,
      "text": "Ko e faitotonu ‘oku ne fakalili‘a ki he faihala: Pea ko e angahala, ‘oku ne fakalili‘a ki he fou totonu."
    }
  ],
  "timestamp": "2025-08-08T15:55:50.239036"
}