{
  "book": "ISA",
  "book_name": "Isaiah",
  "chapter": 49,
  "version_id": 1307,
  "url": "https://www.bible.com/bible/1307/ISA.49",
  "verses": [
    {
      "verse": 1,
      "text": "FANONGO, ‘a e ngaahi motu, kiate au; pea tokanga mai ‘a e ngaahi fa‘ahinga mama‘o: talu hoku fanau‘i mo e ui au ‘e Sihova; talu mei he manava ‘o ‘eku fa‘ē mo ‘ene takua hoku hingoa."
    },
    {
      "verse": 2,
      "text": "Pea na‘a ne ngaohi hoku ngutu ke hangē ko e heletā māsila, na‘a ne fufū au ‘i he malu ‘o hono nima; pea kuo ne ngaohi au ko e ngahau kuo oloolo, kuo ne fakapuli au ‘i he‘ene hōfangahau."
    },
    {
      "verse": 3,
      "text": "Pea ne folofola kiate au, Ko ‘eku sevāniti koe; si‘i ‘Isileli, ‘a koe ‘oku ou tu‘u ai ‘eku faka‘ofo‘ofa."
    },
    {
      "verse": 4,
      "text": "Ka u pehē ‘e au, Kuo u fakaongosia noa, kuo ‘osi hoku mālohi ‘i he koto nge‘esi mo muna: ka neongo ia, ka ko ‘eku totonu ‘oku ‘ia Sihova pē, pea ko ‘eku ngāue ‘oku ‘i hoku ‘Otua pē."
    },
    {
      "verse": 5,
      "text": "Ka ‘oku folofola eni ‘a Sihova, ‘a ia na‘a ne ngaohi au talu hoku fanau‘i ke hoko ko ‘ene sevāniti, ke fakafoki ‘a Sēkope kiate ia, pea ke fai ‘a e tānaki ‘a ‘Isileli kiate ia; (he ‘oku ou hā lāngilangi kia Sihova, pea ko hoku ‘Otua kuo ne hoko ko hoku mālohinga)."
    },
    {
      "verse": 6,
      "text": "Pea ne folofola mai, Ko ho‘o hoko ko ‘eku Sevāniti ke toe fokotu‘u ‘a e ngaahi matakali ‘o Sēkope, pea ke fakafoki ‘a e toenga tauhi ‘o ‘Isileli, ko e me‘a si‘i ia: ka te u tuku koe ko e maama ki he ngaahi pule‘anga, ke hoko ko ‘eku fakamo‘ui‘anga ‘o a‘u ki he ngata‘anga ‘o māmani."
    },
    {
      "verse": 7,
      "text": "Ko e folofola eni ‘a Sihova ko e Koeli ‘o ‘Isileli, mo hono Tāpuhā, kiate ia ‘oku ta‘etoka‘i ‘ene mo‘ui, kiate ia ‘oku fakalili‘a ki ai ‘a e kakai, ki he sevāniti ‘o e kau pule: ‘E sio ki ai ‘ani tu‘i, ‘o nau tu‘u ki ‘olunga, ‘ani hou‘eiki, ‘o nau fo‘ohifo ‘i hono ‘ao; telia ‘a Sihova hono kuo ne fai ki he‘ene lea, telia ‘a e Tāpuhā ‘o ‘Isileli he kuo ne fili koe."
    },
    {
      "verse": 8,
      "text": "Ko e folofola eni ‘a Sihova, Ko e taimi tali hū kuo u ongo‘i ai koe, pea ko e ‘aho fai fakamo‘ui kuo u tokoni ai koe: pea te u tauhi koe, pea te u tuku koe ko e kovinānite ki he kakai, ke langa ‘a e fonua, ke vahe ‘a e ngaahi tofi‘a kuo li‘aki,"
    },
    {
      "verse": 9,
      "text": "ke tala ki he kau pōpula, Mou ō ki tu‘a; pea ke tala kiate kinautolu ‘oku ‘i he po‘uli, hā ki he maama. Te nau kaikai ‘i he ngaahi hala, pea te nau ma‘u me‘akai ‘i he ngaahi mo‘unga molemole."
    },
    {
      "verse": 10,
      "text": "‘E ‘ikai te nau fiekaia, pea ‘e ‘ikai te nau fie inua; pea ‘e ‘ikai taa‘i kinautolu ‘e he vakaloa pe ko e la‘ā: he ko ia ‘oku ne faka‘atu‘i kinautolu ‘e fai honau taki, pea te ne fakamuimui kinautolu ki he potu ‘oku vaipuna‘ia."
    },
    {
      "verse": 11,
      "text": "Pea te u ngaohi hoku ngaahi mo‘unga kotoa ke hala‘anga, pea ko hoku ngaahi hala tanu ‘e toe tanu hake."
    },
    {
      "verse": 12,
      "text": "Vakai, ‘oku ha‘u ‘a e fa‘ahinga ko ē mei he mama‘o: pea vakai, ‘oku ha‘u ‘a e fa‘ahinga ko ē mei he tokelau mo lulunga; pea mo e fa‘ahinga ko ē mei he fonua ‘o e kau Siaina."
    },
    {
      "verse": 13,
      "text": "Pā mavava ‘a e ngaahi langi; Pea tome‘e ‘a māmani; Hiki tuē ‘a e ngaahi mo‘unga: He kuo fakamānava hake ‘e Sihova hono kakai, ‘Oku ne faka‘atu‘i si‘ene kau ta‘eliekina"
    },
    {
      "verse": 14,
      "text": "Ka ‘oku pehē ‘e Saione, Kuo li‘aki au ‘e Sihova, pea kuo ngalo au ‘ia ‘Ātonai."
    },
    {
      "verse": 15,
      "text": "‘E mangalo koā ‘i ha finemotu‘a ‘ene tamasi‘i kei huhu, ke ‘oua te ne faka‘atu‘i ‘a e tama ‘a hono manava? Tala atu, ka ne mangalo ‘a e fa‘ahinga ko ia, kae ‘ikai mangalo koe ‘iate au."
    },
    {
      "verse": 16,
      "text": "Vakai, kuo u tā koe ‘i hoku ‘aofi nima; ‘oku fe‘ao ma‘u pē mo au ho ngaahi ‘ā."
    },
    {
      "verse": 17,
      "text": "‘Oku fakavave mai ho‘o fānau; ‘oku hū ki tu‘a meiate koe ‘a kinautolu na‘e maumau koe mo fakalusa."
    },
    {
      "verse": 18,
      "text": "Tāngaki hake ho mata, ‘o sio takai: ‘oku tānaki mai ‘a e fu‘u fa‘ahinga ko ē ko ‘enau omi kiate koe. Tangi ‘eku mo‘ui–ko Sihova ia mei he Ta‘ehāmai–te ke ‘ai ia kotoa hangē ko e teunga, mo no‘o ia hangē ha ta‘ahine kuo polo‘i."
    },
    {
      "verse": 19,
      "text": "He ko e me‘a ki ho ngaahi potu ‘oku lusa mo maumau, mo ho fonua kuo havehave, kuo ke hoko eni ‘o si‘i fau ‘i he nofo, pea ko e kakai na‘e folofua koe ‘oku nau mama‘o."
    },
    {
      "verse": 20,
      "text": "Ko e fonua na‘e tupu ‘i he taimi na‘a ke pehē ‘oku ‘ikai ha fānau, te nau toe fanafana kiate koe, ‘Oku ‘efi‘efi ‘a e potu kiate au; faka‘atā ange ka u lava ke nofo."
    },
    {
      "verse": 21,
      "text": "Pea te ke pehē ‘i ho loto, Ko hai kuo ne fanau‘i eni ma‘aku; ‘osi, ko e taha au na‘e ‘ave ‘eku fānau, pea u pa‘a, ko e fakahee‘i ‘o ‘ave? pea ko e fa‘ahinga ni, ko hai kuo ne tauhi? Vakai na‘a ku toe toko taha pē; na‘e ‘i fē fua ‘a kinautolu?"
    },
    {
      "verse": 22,
      "text": "Ko e folofola eni ‘a ‘Ātonai Sihova: Vakai, te u hiki hoku nima ki he ngaahi pule‘anga, pea te u fokotu‘u ‘eku fuka ke ‘ilo ‘e he ngaahi kakai: pea te nau ‘omi ho ngaahi foha ‘i honau kona, pea fua ho ngaahi ‘ōfefine ‘i honau uma."
    },
    {
      "verse": 23,
      "text": "Pea ‘e hoko ‘ani tu‘i ko e tauhi ‘o ho‘o fānau, pea ‘e fakahuhu kinautolu ‘e honau ngaahi kuini: ‘oku nau fo‘ohifo ‘i ho ‘ao, ‘o ‘ai honau la‘e ki he kelekele, pea ko e efu ‘o ho va‘e te nau ‘emo; pea te ke ‘ilo ko Sihova au, ko e taha ‘oku ‘ikai ke mā ‘a kinautolu ‘oku matatali kiate ia."
    },
    {
      "verse": 24,
      "text": "‘E ala to‘o koā mei ha helo ‘a e me‘a kuo ne ma‘u? ‘Io, ‘e toe hao mai ‘a e kau pōpula na‘e ma‘u totonu?"
    },
    {
      "verse": 25,
      "text": "‘Ā, ko e folofola eni ‘a Sihova, Na‘a mo e kau pōpula ‘a e helo, ‘e to‘o meiate ia; pea ‘e hao mai ‘a e me‘a na‘e ma‘u ‘e he nima mālohi; pea te u veipā mo ia ‘oku ne veipā mo koe, pea te u ‘omi fakamo‘ui ‘e au ki ho‘o fānau."
    },
    {
      "verse": 26,
      "text": "Pea te u fafanga ‘a kinautolu ‘oku ngaohikovi‘i koe ‘aki ‘a e kakano ‘onautolu; pea te nau konā ‘aki honau toto, hangē ko ha‘anau inu ha uaine fo‘ou: pea ‘e ‘ilo ‘e he kakano kotoa pē ko au Sihova ko ho mo‘ui‘anga, pea ko ho Koeli ko e Mafi ‘o Sēkope."
    }
  ],
  "timestamp": "2025-08-08T15:56:05.110489"
}