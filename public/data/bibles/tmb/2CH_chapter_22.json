{
  "book": "2CH",
  "book_name": "2 Chronicles",
  "chapter": 22,
  "version_id": 1307,
  "url": "https://www.bible.com/bible/1307/2CH.22",
  "verses": [
    {
      "verse": 1,
      "text": "PEA hanga ‘e he nofo Selusalema, ‘o fakanofo ‘a ‘Ahasaia ‘a e foha kimui ‘o e tu‘i ke fetongi ia: he kuo fakapoongi hono ngaahi ta‘okete ‘e he kongakau na‘e ha‘u mo e kau ‘Ālepea ki he ‘apitanga. Ko ia na‘e hau ‘a ‘Ahasia foha ‘o Siholame ko e Tu‘i Siuta."
    },
    {
      "verse": 2,
      "text": "Na‘e fāngofulu mā ua ta‘u ‘a ‘Ahasaia ‘i he‘ene kamata pule, pea na‘e taha ta‘u ‘ene hau ‘i Selusalema: pea ko e hingoa ‘o ‘ene fa‘ē ko ‘Atalaia ko e hako ‘o ‘Omilai."
    },
    {
      "verse": 3,
      "text": "Na‘e fou mo ia foki ‘i he ngaahi ‘alunga ‘o e fale ‘o ‘Ēhapi: he na‘e fale‘i ia ‘e he‘ene fa‘ē ke faikovi."
    },
    {
      "verse": 4,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē ko e fale ‘o ‘Ēhapi: he ko kinautolu na‘e nofo ke fale‘i ia hili ‘a e pekia ‘o ‘ene tamai, ki he ngaahi me‘a ne ‘auha ai."
    },
    {
      "verse": 5,
      "text": "Na‘a ne muia foki ‘a e me‘a na‘a nau fale‘i ‘aki, ‘o ne ‘alu mo Siholame foha ‘o ‘Ēhapi ko e Tu‘i ‘Isileli ki he tau mo Hesaeli ko e Tu‘i Sīlia ‘i Lemoti-kiliati: pea na‘e kafo ‘a Siholame ‘i he kau Sīlia."
    },
    {
      "verse": 6,
      "text": "Pea na‘a ne foki ki Sisilili ke faito‘o hono ngaahi kafo ne tupu meiate kinautolu ‘i Lama, ‘i he‘ene fai tau mo Hesaeli ko e Tu‘i Sīlia. Pea ‘alu hifo ‘a ‘Asalaia foha ‘o Siholame ko e Tu‘i Siuta ke ‘a‘ahi kia Siholame foha ‘o ‘Ēhapi ‘i Sisilili, he kuo toka ai."
    },
    {
      "verse": 7,
      "text": "Pea na‘e mei he ‘Otua ‘a e malaki ‘o ‘Ahasaia, ‘a ia ne ‘a‘ahi kia Siholame: he ‘i he‘ene a‘u ki ai na‘a ne hū kitu‘a mo Siholame kia Sehu foha ‘e Nīmisi, ‘a ia kuo pani ‘e Sihova ke tu‘usi ‘a e fāmili ‘o ‘Ēhapi."
    },
    {
      "verse": 8,
      "text": "Pea ‘i he fai ‘e Sehu ‘a e fakamāu‘i ‘o e fale ‘o ‘Ēhapi, na‘a ne ‘ilo ‘a e hou‘eiki Siuta, mo e fānau ‘a e kāinga ‘o ‘Ahasaia, ‘oku nau tauhi kia ‘Ahasaia, pea ne tāmate‘i kinautolu."
    },
    {
      "verse": 9,
      "text": "Pea ne kumi ‘a ‘Ahasaia, ‘o nau ma‘u ia (tā ‘oku ne toi ‘i Samēlia), pea nau ‘omi ia kia Sehu, ‘o tāmate‘i ia; pea na‘a nau telio ia, he na‘a nau pehē, Ko e foha ia ‘o Sihosafate, ‘a ia na‘a ne kumi ki he ‘Eiki ‘aki hono loto kotoa. Pea na‘e ‘ikai toe ‘i he fale ‘o ‘Ahasaia ha taha na‘e mālohi ke fai ‘a e pule‘anga."
    },
    {
      "verse": 10,
      "text": "Pea ko ‘Atalaia ko e fa‘ē ‘a ‘Ahasaia ‘i he‘ene vakai leva kuo pekia ‘ene tama, na‘a ne hanga ‘o faka‘auha ‘a e fale‘alo ‘o e Tu‘i Siuta."
    },
    {
      "verse": 11,
      "text": "Ka ko Siosapasi ko e ‘ōfefine ‘o e tu‘i, na‘a ne to‘o ‘a Soasi foha ‘o ‘Ahasaia, ‘o ne holataki ia mei he lotolotonga ‘o e fānau ‘a e tu‘i na‘e tuku ke mate, ‘o ne tuku ia mo hono fefine tauhi ‘i he fale mohenga. Ko ia, ko Siosapasi ko e ‘ōfefine ‘o Kingi Siholame ko e uaifi ‘o Sihoiata ko e taula‘eiki (he ko e tuofefine ia ‘o ‘Ahasaia), na‘a ne fufū ia meia ‘Atalaia, ko ia na‘e ‘ikai te ne tāmate‘i ia."
    },
    {
      "verse": 12,
      "text": "Pea na‘a ne ‘iate kinautolu ‘i he fale ‘o ‘Elohimi, ‘o fufū ko e ta‘u ‘e ono: kae pule ‘a ‘Atalaia ki he fonua."
    }
  ],
  "timestamp": "2025-08-08T15:55:00.941552"
}