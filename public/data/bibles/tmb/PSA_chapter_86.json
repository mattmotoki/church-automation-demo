{
  "book": "PSA",
  "book_name": "Psalms",
  "chapter": 86,
  "version_id": 1307,
  "url": "https://www.bible.com/bible/1307/PSA.86",
  "verses": [
    {
      "verse": 1,
      "text": "OFE‘I ho fofonga, ‘Eiki, ‘o tali kita; He ko e tu‘utāmaki au, mo masiva."
    },
    {
      "verse": 2,
      "text": "Tauhi hoku laumālie, he ko ho‘o pele kita: Fakamo‘ui ho‘o tamaio‘eiki, ‘a e ‘Afiona ko hoku ‘Otua; He ko e falala au ki he ‘Afiona."
    },
    {
      "verse": 3,
      "text": "‘Alo‘ofa mai, ‘Ātonai ē; He ko e ‘aho kotoa ‘oku ou tautapa kiate koe."
    },
    {
      "verse": 4,
      "text": "Fakafiefia‘i ‘a e loto ‘o ho‘o tamaio‘eiki; He ‘oku ou hapai hake hoku laumālie kiate koe, ‘Ātonai."
    },
    {
      "verse": 5,
      "text": "He ko e lelei koe, ‘Ātonai, mo e fa‘a fakamolemole, Pea ke mohu meesi ki he kakai kotoa ‘oku tautapa kiate koe."
    },
    {
      "verse": 6,
      "text": "Ongo‘i, ‘Eiki, ‘eku lotu; Pea fofonga ki he le‘o ‘o ‘eku hū tōtōaki atu."
    },
    {
      "verse": 7,
      "text": "‘I he ‘aho ‘o ‘eku faingata‘a‘ia te u tautapa atu; He te ke tali au."
    },
    {
      "verse": 8,
      "text": "‘Oku ‘ikai ha taha ‘i ha‘a ‘Otua ‘oku tatau, ‘Ātonai, mo Koe; Pea ‘oku ‘ikai ha ngāue ‘e tatau mo ho‘o ngāue."
    },
    {
      "verse": 9,
      "text": "Ko e pule‘anga kotoa kuo ke ngaohi Te nau omi ‘o punou ‘i ho ‘ao, ‘Ātonai: Pea ko ho huafa te nau fakahīkihiki‘i."
    },
    {
      "verse": 10,
      "text": "He ko e lahi ‘a e ‘Afiona, Pea mo e fai me‘a mana; Ko koe ‘a e ‘Otua toko taha."
    },
    {
      "verse": 11,
      "text": "Huluhulu au ‘i ho hala, ‘Eiki; Ka u ha‘ele ‘i ho‘o mo‘oni. Ko hoku loto ē ke ke fā‘ūtaha Ke ‘apasia ki ho huafa."
    },
    {
      "verse": 12,
      "text": "Ka u fakafeta‘i ki he ‘Afiona ‘aki hoku loto kotoa, ‘E ‘Ātonai ko hoku ‘Otua; ‘O fakahīkihiki‘i ho huafa ‘o ta‘engata."
    },
    {
      "verse": 13,
      "text": "He kuo lahi kiate au ho‘o meesi Pea kuo ke hamusi hoku laumālie mei he takele ‘o Hētesi."
    },
    {
      "verse": 14,
      "text": "Kuo tu‘u mai ha kakai pau‘u, ‘Elohimi, Pea ko e fakataha ‘a kau fakamālohi kuo nau tuli ki he‘eku mo‘ui: Pea ‘oku ‘ikai te nau fai ki he ‘Afiona ‘enau fakafeangai."
    },
    {
      "verse": 15,
      "text": "Ka ko koe, ‘Ātonai, ko e ‘Otua ‘alo‘ofa mo angalelei, Tuai ki he houhau, pea fonu ‘i he kelesi mo e mo‘oni."
    },
    {
      "verse": 16,
      "text": "Tafoki kiate au, pea ke ‘alo‘ofa; Foaki ho ivi ki ho‘o tamaio‘eiki ko kita, Pea fakamo‘ui ‘a e tama ‘a ho‘o kaunanga."
    },
    {
      "verse": 17,
      "text": "Fai ma‘aku ha faka‘ilonga monū, Ke sio ki ai pea mā ‘a kinautolu ‘oku fehi‘a kiate au, He ko koe, Sihova, kuo ke tokoni mai, ‘o fai ha fakalelu."
    }
  ],
  "timestamp": "2025-08-08T15:55:34.746372"
}