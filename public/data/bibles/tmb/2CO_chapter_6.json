{
  "book": "2CO",
  "book_name": "2 Corinthians",
  "chapter": 6,
  "version_id": 1307,
  "url": "https://www.bible.com/bible/1307/2CO.6",
  "verses": [
    {
      "verse": 1,
      "text": "Kae‘uma‘ā ‘i he‘emau kaungā ngāue mo ia ‘oku mau enginaki foki ke ‘oua na‘a iku ho‘omou tali ‘a e kelesi ‘a e ‘Otua ko e laufanō."
    },
    {
      "verse": 2,
      "text": "He ‘oku ne folofola, Ko e taimi tali hū ne u ongo‘i ai ko ē, Ko e ‘aho fai fakamo‘ui ne u tokoni ai koe. Vakai mai, ko eni pē e taimi mātu‘aki tali hū; Vakai mai, ko eni pe ‘aho fai fakamo‘ui."
    },
    {
      "verse": 3,
      "text": "Kae‘uma‘ā ‘oku mau tokanga ke ‘oua na‘a ai ha tūkia‘anga ‘e tupu ‘i ha‘amau me‘a, na‘a lau‘i ‘a e lakanga."
    },
    {
      "verse": 4,
      "text": "Kaekehe ‘oku mau fai ‘a e me‘a ‘oku taau mo e kau sevāniti ‘a e ‘Otua ke fai, ‘oku mau ‘ai ke mau ongolelei ‘i he me‘a kotoa pē–‘i he fa‘a kātaki, ‘i he fa‘a fetekeekina, ‘i he fa‘a faingata‘a‘ia, ‘i he fa‘a ‘efitu‘ua;"
    },
    {
      "verse": 5,
      "text": "‘i he fa‘a haha, ‘i he fa‘a nofo pilīsone, ‘i he fa‘a ‘ohofia; ‘i he fa‘a ngāue fakaongosia, ‘i he fa‘a ‘ā, ‘i he fa‘a ‘aukai;"
    },
    {
      "verse": 6,
      "text": "he‘emau anga ma‘a, he‘emau poto ‘i he folofola, he‘emau anga mokomoko, he‘emau anga ‘ofa;"
    },
    {
      "verse": 7,
      "text": "he‘emau Laumālie Mā‘oni‘oni‘ia, he‘emau ‘ofa ta‘eloi, he‘emau tala ‘a e mo‘oni, he‘emau ma‘u ivi mei he ‘Otua;"
    },
    {
      "verse": 8,
      "text": "ko ‘emau fai‘aki ‘a e mahafu ‘a e tonuhia ‘i to‘omata‘u mo to‘ohema, ko ‘emau ‘asi atu ‘i he toke‘ia mo e ta‘etoke‘ia, he lau‘ikovia mo e lau‘ileleia;"
    },
    {
      "verse": 9,
      "text": "tokua ko e kau fai kākā mo e kau fai mo‘oni, tokua ko e kau ta‘e‘iloa mo e kau ‘iloa; tokua ‘oku mau tau‘aki, kae uē! ‘oku mau mo‘ui; tokua ko homau tautea ‘oku fai, ka ko eni,"
    },
    {
      "verse": 10,
      "text": "‘oku ‘ikai te mau mate; tokua ko e kau toloto ‘i he mamahi, ka ‘oku mau fiefia ma‘u ai pē; tokua ko e kau masiva, ka ‘oku mau fakakoloa ha tokolahi; tokua ko e kau ta‘e-ma‘u-ha-me‘a; ‘osi, ‘oku mau mātu‘aki ma‘u ‘a e me‘a kotoa pē."
    },
    {
      "verse": 11,
      "text": "Si‘i kau Kolinitō, kuo fu‘u pu‘aki atu ‘e homau ngutu, kuo fano homau loto."
    },
    {
      "verse": 12,
      "text": "Ko ho‘omou ‘efi‘efi na ‘oku ‘ikai ‘iate kimautolu, ka ‘oku ‘i he manava ‘omoutolu pē."
    },
    {
      "verse": 13,
      "text": "‘Ē, ka u lea hangē ki ha fānau, mou tali ‘eku fai‘aki ha fai pehē, ‘o mou fano mo kimoutolu."
    },
    {
      "verse": 14,
      "text": "‘Oua te mou hanga ‘o hoa-‘a-kehe, he nonofo mo e kau ta‘elotu: he ‘e me‘a taha fēfē ‘a e faitotonu mo e malakilao? pe feohi fēfē ‘a e maama mo e po‘uli?"
    },
    {
      "verse": 15,
      "text": "‘io, ‘o loto taha fēfē ‘a Kalaisi mo Peliali? Pe ‘inasi fakataha fēfē ‘a e lotu mo e ta‘elotu?"
    },
    {
      "verse": 16,
      "text": "‘io, pea fa‘ahi fēfē ‘a e temipale ‘o e ‘Otua mo e ngaahi ‘aitoli? He ko kitautolu ko e temipale ‘o e ‘Otua Mo‘ui; ‘o hangē ko ‘ene folofola ‘a e ‘Otua, ‘o pehē, Te u fale ‘aki kinautolu, te u ‘eve‘eva ‘iate kinautolu, pea te u nofo ko honau ‘Otua, pea te nau nofo ko hoku kakai."
    },
    {
      "verse": 17,
      "text": "Ko ia, mou hiki mei honau lotolotonga, pea mavahe kimoutolu, pea ‘oua te mou ala ki he me‘a ta‘ema‘a; ko e folofola ē ‘a e ‘Eiki–"
    },
    {
      "verse": 18,
      "text": "Pea te u ma‘u kimoutolu ‘e au, pea te u nofo atu ma‘amou tamai, pea te mou nofo mai mōku ngaahi foha mōku ngaahi ‘ōfefine–ko e folofola ē ‘a e ‘Eiki Fakaleveleva."
    },
    {
      "verse": 19,
      "text": "Ko ia, si‘oku ‘ofa‘anga, he‘etau ma‘u ha ngaahi palōmesi pehē fau, tau fakama‘a kitautolu mei he ‘uli kotoa pē ‘o e kakano mo e loto, ‘o tau fakakakato ‘etau mā‘oni‘oni ‘i he ‘apasia ki he ‘Otua."
    }
  ],
  "timestamp": "2025-08-08T15:57:32.224426"
}