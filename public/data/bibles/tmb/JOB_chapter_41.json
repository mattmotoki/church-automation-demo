{
  "book": "JOB",
  "book_name": "Job",
  "chapter": 41,
  "version_id": 1307,
  "url": "https://www.bible.com/bible/1307/JOB.41",
  "verses": [
    {
      "verse": 1,
      "text": "‘OKU ke lava ke fusi ‘a Levaiatani ‘aki ha māta‘u? Pe te ke fakaniupāpua ia ‘aki ha afo?"
    },
    {
      "verse": 2,
      "text": "Te ke tui ha maea kutu ‘i hono ihu? Pe tui hono kou‘ahe ‘aki ha me‘a piko?"
    },
    {
      "verse": 3,
      "text": "Te ne nafui atu koā ‘ene fakakolekole? Te ne fai atu ha ngaahi lea molū?"
    },
    {
      "verse": 4,
      "text": "Te ne fai ha fuakava mo koe, Ke ke ma‘u ia ko e tamaio‘eiki ‘o ta‘engata?"
    },
    {
      "verse": 5,
      "text": "Te ke va‘inga mo ia hangē ha misi? Pe te ke no‘otaki ma‘a e kau finemui ‘o ho ‘api?"
    },
    {
      "verse": 6,
      "text": "‘Oku tu‘uaki ia koā ‘e he ngaahi kautaha? ‘Oku nau tafa, ‘o tufa ki he kau mesianiti?"
    },
    {
      "verse": 7,
      "text": "Te ke ngaohi hono kili ko e fale tao? Pea ‘e mofele ‘i hono ‘ulu ‘a e ngaahi tao hoka ika?"
    },
    {
      "verse": 8,
      "text": "Ala ho nima ki ai: Tala atu, te ke manatu ki he tau ‘e hoko, ‘o ‘ikai te ke toe fai."
    },
    {
      "verse": 9,
      "text": "Seuke, ka ai ha ‘amanaki ki ai kuo pau ke iku noa. ‘Ikai foki ‘oku tō mape‘e ‘i he sio pē ki ai?"
    },
    {
      "verse": 10,
      "text": "‘Oku ‘ikai ha taha ‘e pehē ‘ene to‘a te ne ue‘i hake ‘a e toko taha ko ia: Pea ko hai ai ‘e tu‘u ke fai mo AU?"
    },
    {
      "verse": 11,
      "text": "Ko hai kuo ne mu‘omu‘a ‘aki ha me‘a kiate au, Kae ‘a‘aku ke totongi kiate ia? ‘Ilonga ha me‘a ‘i he lalo langi kotoa, ‘Oku ‘a‘aku ia."
    },
    {
      "verse": 12,
      "text": "Ko e toko taha ko ia–te u tuku koā ‘a e lea ki hono ngaahi kupu? Mo e utua hono fu‘u ngū, mo e faka‘ofo‘ofa hono fa‘u?"
    },
    {
      "verse": 13,
      "text": "Ko hai te ne tatala hono kofu tau? Ko hono ongo kaunifo na, ko hai ‘e fie hū ki ai?"
    },
    {
      "verse": 14,
      "text": "Ko e matapā ‘o hono mata, ko hai ‘e fakaava? ‘Oku taka fakailifia hono nifo."
    },
    {
      "verse": 15,
      "text": "Ko hono pole‘anga ko e fakahoko fehilihili‘i hono ngaahi ‘uno: Kuo tāpuni hangē kuo sila‘i ma‘u;"
    },
    {
      "verse": 16,
      "text": "‘Oku pehē ‘a e ofi ‘a e taha ki he taha, Ko ia, ‘e ‘ikai hū ha ‘ea ‘i hona vaha‘a."
    },
    {
      "verse": 17,
      "text": "‘Oku piki ‘a e taha ki he me‘a ‘oku na hoko, ‘Oku nau fepūkeaki ‘o ta‘emavete."
    },
    {
      "verse": 18,
      "text": "‘Oku fakaheke maama ‘e he‘ene fa‘a mafatua, Pea ko hono mata ‘oku hangē ko e mafoa ‘a e ata."
    },
    {
      "verse": 19,
      "text": "‘Oku ‘alu atu mei hono ngutu ‘ani tūhulu, ‘Oku puna atu ‘ani kalofiama."
    },
    {
      "verse": 20,
      "text": "‘Oku ‘alu atu mei hono ihu ‘a e kohu, Hangē ha kulo ‘oku tafunaki kutu."
    },
    {
      "verse": 21,
      "text": "Ko ‘ene mānava te ne tutu ha makafefie, ‘Io, ‘oku ‘alu atu ha ulo mei hono ngutu."
    },
    {
      "verse": 22,
      "text": "Ko hono kia ko e nofo‘anga ‘o ha koto ivi, Pea ‘oku me‘e ‘i hono ‘ao ‘a Fakalilifu."
    },
    {
      "verse": 23,
      "text": "Ko e kakano ‘oku fa‘a tāupe ‘oku fema‘uma‘utaki ‘i he manu ko ia; ‘Oku nau piki kiate ia ta‘emaue‘i."
    },
    {
      "verse": 24,
      "text": "Ko hono loto ‘oku kanongata‘a hangē ha maka; ‘Io, hangē ha maka tokalalo."
    },
    {
      "verse": 25,
      "text": "Ka ngaue hake ia, na‘a mo e kau helo ‘oku nau teki; ‘Oku hala ‘enau velo ko ‘enau lotosi‘i"
    },
    {
      "verse": 26,
      "text": "Ka tau ha heletā ‘e taha, ‘e ‘ikai ma‘u, Pehē ‘a e tao, ‘a e sika tau, ‘oka lave ki hono kofu tau."
    },
    {
      "verse": 27,
      "text": "‘Oku ne lau ‘a e ‘aione ko e kau‘i koane pē; ‘Oku tatau mo e ‘akau popo ‘a e palasa."
    },
    {
      "verse": 28,
      "text": "‘Oku ‘ikai sese‘e ia ‘e he tama ‘a e kaufana; Ko e maka ‘o e makatā ‘oku hoko ko e veve ‘i he lave kiate ia."
    },
    {
      "verse": 29,
      "text": "‘Oku lau ‘a e pōvai ko e veve pē, Pea ‘oku ne kata ki he inoino velo."
    },
    {
      "verse": 30,
      "text": "Ko e me‘a ‘oku ne tu‘uaki ko e koto mafoa‘i ipu māsila pē: ‘Oku ne fakateka‘i he funga pelepela ha sāliote ‘au‘au koane tofu pē."
    },
    {
      "verse": 31,
      "text": "‘Oku ne ngaohi ha fofō, ‘o ‘ai ke koa hangē ha kulo: ‘Oku ne ngaohi ‘a e tahi ke hangē ko e kulo haka feau."
    },
    {
      "verse": 32,
      "text": "‘Oku ne ngaohi hono ta‘au ke maama pē; Te ke mei lau ‘oku ‘uluhinā ‘a e loloto."
    },
    {
      "verse": 33,
      "text": "‘I he funga fonua ‘oku ‘ikai hano tatau; Ha me‘a kuo ngaohi ta‘eha‘ane manavahē."
    },
    {
      "verse": 34,
      "text": "‘Ilonga ha me‘a mā‘olunga, ka ‘oku ne hanga ai pē ki ai; Ko e tu‘i ia ‘o e ha‘a mofuta kotoa."
    }
  ],
  "timestamp": "2025-08-08T15:55:20.046014"
}