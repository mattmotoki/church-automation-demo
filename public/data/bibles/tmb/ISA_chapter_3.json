{
  "book": "ISA",
  "book_name": "Isaiah",
  "chapter": 3,
  "version_id": 1307,
  "url": "https://www.bible.com/bible/1307/ISA.3",
  "verses": [
    {
      "verse": 1,
      "text": "HE vakai, ko e ‘Eiki, ‘a Sihova Sāpaoti, ‘oku ne ‘ave mei Selusalema pea mei Siuta, ‘a e tokonaki mo e tokoni, hono kotoa ‘o e tokonaki me‘akai mo hono kotoa ‘o e tokonaki vai;"
    },
    {
      "verse": 2,
      "text": "‘a e mafi mo e tangata tau, ‘a e fakamaau mo e palōfita;"
    },
    {
      "verse": 3,
      "text": "‘a e tongafisi mo e motu‘a; ‘a e kapiteni toko‘i nimangofulu, mo e tangata ‘ilonga, mo e kau fale‘i, mo e tufunga poto, mo e ala ‘i he tuki fakatēvolo."
    },
    {
      "verse": 4,
      "text": "Pea te u tuku ‘ani talavou mo‘onau hou‘eiki, pea ‘e fai‘aki honau pule ‘a e me‘a ‘a tamaiki."
    },
    {
      "verse": 5,
      "text": "Pea ‘e fefakamālohi‘aki ‘a e kakai–‘a Me‘a mo Me‘a, mo Me‘a mo Me‘a–‘e ‘oho fua ‘a e talavou ki he motu‘a, mo e tu‘a ki he matāpule."
    },
    {
      "verse": 6,
      "text": "Ka puke ha siana ki ha taha ‘o hono kāinga, ‘i he fale ‘o ‘ene ‘Eiki, ‘o ne pehē, Ko e ma‘u pulupulu koe, te ke hoko ko hotau pule, ‘o fa‘iteliha ki he koto maumau ni."
    },
    {
      "verse": 7,
      "text": "Te ne ‘ioho mai leva, ‘o pehē, ‘E ‘ikai te u hoko ko e pule; he ‘oku ‘ikai ha me‘akai ‘i hoku fale, pea ‘oku ‘ikai ha kofu: ‘e ‘ikai te mou fokotu‘u au ke pule ki he kakai."
    },
    {
      "verse": 8,
      "text": "He kuo lusa ‘a Selusalema, pea ko Siuta kuo tō: he ko ‘enau lea mo ‘enau ngāue ‘oku tau‘i ‘a Sihova, ‘o fakafepaki mo e ongo fo‘i fofonga ‘o hono Sikaina."
    },
    {
      "verse": 9,
      "text": "‘Oku faka‘ilo kinautolu ‘e he anga ‘o honau mata; pea ‘oku nau fakae‘a ‘enau angahala hangē ko Sōtoma, ‘o ‘ikai te nau fufū, ‘Oiauē honau laumālie! he ‘oku nau maumau kinautolu ‘e kinautolu."
    },
    {
      "verse": 10,
      "text": "Ko e me‘a ki he kau faitotonu, ko ho‘omou lau eni, Te nau monū‘ia, he ko e fua ‘o ‘enau ngāue te nau kai."
    },
    {
      "verse": 11,
      "text": "‘Oiauē ‘a e angahala! te ne mala‘ia: he ‘ange kiate ia ‘a e me‘a kuo fai ‘e hono nima."
    },
    {
      "verse": 12,
      "text": "Si‘oku kakai, ko honau kau fakamamahi ko e tamaiki pē, pea ‘oku pule‘i kinautolu ‘eni kau fefine. Si‘oku kakai, ko ho‘o kau takimu‘a ko e kau takihē, pea ‘oku nau folofua ‘a e hala na‘e totonu ke ke fou ai."
    },
    {
      "verse": 13,
      "text": "Kuo hanga ‘a Sihova ‘o tu‘u he fai ‘a e talatalaaki; ‘io, ‘oku ne tu‘u ke fakamaau ‘a e ngaahi kakai."
    },
    {
      "verse": 14,
      "text": "‘E hopo ‘a Sihova mo e mātu‘a ‘o hono kakai, pea mo honau hou‘eiki, Tā ko kimoutolu kuo fakaeve ‘a e ngoue vaine; ko e vete ‘o si‘i ngaohikovia ‘oku ‘i homou fale."
    },
    {
      "verse": 15,
      "text": "Ko ho‘omou fai ke hā, ho‘omou tuki hoku kakai, mo vau ‘a e mata ‘o si‘i masiva? Ko e folofola ia mei he Ta‘ehāmai ‘a ‘Ātonai Sihova Sāpaoti."
    },
    {
      "verse": 16,
      "text": "Pea kuo folofola mai ‘a Sihova, ‘o pehē, Ko e me‘a ‘i he fakapupula ‘a e kau ta‘ahine Saione, ‘o nau laka faka-kia-maneke, ‘o lalama honau mata; ‘oku hikohikopuku ‘enau laka, ‘o ‘ai ke tatangi honau vesa:"
    },
    {
      "verse": 17,
      "text": "ko ia ‘e faka‘ulupala‘i ‘e ‘Ātonai ‘a e kau ta‘ahine Saione, pea ‘e fakatelefua‘i ‘e Sihova ‘a e potu ‘oku vala‘i."
    },
    {
      "verse": 18,
      "text": "‘I he taimi ko ia ‘e ‘ave ‘e ‘Ātonai honau teunga‘ia–‘a e ngaahi vesa koloa, mo e fanga ki‘i la‘ā, mo e fanga ki‘i māhina;"
    },
    {
      "verse": 19,
      "text": "‘a e ngaahi hau mo e ngaahi lelu, mo e ngaahi veili;"
    },
    {
      "verse": 20,
      "text": "‘a e ngaahi pale, mo e seini fakanavau, mo e ngaahi no‘o kafa fakatafu‘ufu‘u, mo e ngaahi hina kaloni,"
    },
    {
      "verse": 21,
      "text": "mo e ngaahi siueli fakalanu; ‘a e ngaahi mama sila, mo e ngaahi mama ihu;"
    },
    {
      "verse": 22,
      "text": "mo e ngaahi kofu kātoanga, mo e ngaahi siāketi, mo e ngaahi pulupulu, mo e ngaahi ‘ainga-pa‘anga;"
    },
    {
      "verse": 23,
      "text": "mo e ngaahi sio‘ata, mo e ngaahi sote, mo e ngaahi fa‘u, mo e ngaahi pūlou masilini."
    },
    {
      "verse": 24,
      "text": "Pea ‘e fetongi ‘aki ‘enau namu lelei ‘a e namu tuotua, pea ‘e fetongi ‘aki ‘a e kiekie ha potu‘i kafa, pea ‘e fetongi ‘aki ‘a e fakamingimingi ‘a e tula, pea ‘e fetongi ‘aki ‘a e vala tō‘onga ‘a e tauanga‘a–kuo tūpoko ‘a e la‘e ē ‘i he potu na‘e matamatalelei."
    },
    {
      "verse": 25,
      "text": "‘E tō ho kau tangata ‘i he heletā, pea mo ho mālohinga ‘i he tau."
    },
    {
      "verse": 26,
      "text": "Pea ‘e fakamamahi mo tangilāulau hono ngaahi matapā; ‘io, ko si‘i lala ia; ko e kelekele ‘oku ne nofo ai."
    },
    {
      "verse": 27,
      "text": "Pea ‘i he taimi ko ia ‘e puke ha fefine ‘e toko fitu ki ha tangata ‘e toko taha, ‘o nau pehē, Te mau ma‘u ‘a e me‘akai ‘amautolu pē, pea ko homau kofu pē te mau ‘ai; kehe pē ke ui‘aki kimautolu ho hingoa; ‘ē, ‘ave homau mā‘anga."
    }
  ],
  "timestamp": "2025-08-08T15:55:57.867246"
}