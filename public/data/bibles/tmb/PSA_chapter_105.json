{
  "book": "PSA",
  "book_name": "Psalms",
  "chapter": 105,
  "version_id": 1307,
  "url": "https://www.bible.com/bible/1307/PSA.105",
  "verses": [
    {
      "verse": 1,
      "text": "FAKAFETA‘I kia Sihova, kailavaki hono huafa; Faka‘ilo ‘ene ngaahi ngāue ki he ngaahi fa‘ahinga."
    },
    {
      "verse": 2,
      "text": "Hiva ki he‘ene ‘Afio, tā ha‘ape ki he‘ene ‘Afio, Fakalaulauloto ki he‘ene ngaahi ngāue fakaofo."
    },
    {
      "verse": 3,
      "text": "Pōlepole ‘i hono huafa tāpuhā: Ke fiefia ‘a e loto ‘o ha‘a kumi kia Sihova."
    },
    {
      "verse": 4,
      "text": "Huhū kia Sihova mo hono fu‘u ngū; Kumi ki hono fōtunga, ‘o ‘oua ‘e tuku."
    },
    {
      "verse": 5,
      "text": "Manatu ki he ngaahi me‘a fakaofo kuo ne fai; ‘A ‘ene ngaahi faka‘ilonga, mo e ngaahi fakamaau kuo ne pu‘aki;"
    },
    {
      "verse": 6,
      "text": "‘E kimoutolu ko e hako ‘o ‘Epalahame ko ‘ene tamaio‘eiki, ‘A e fānau ‘a Sēkope na‘a ne fili."
    },
    {
      "verse": 7,
      "text": "Ko ia ia ‘a hotau ‘Otua, ‘a Sihova: Ko ‘ene ngaahi fakamaau ‘oku ‘i māmani kotoa."
    },
    {
      "verse": 8,
      "text": "Kuo ne manatu ai pē ki he‘ene fuakava, ‘A e folofola na‘a ne fakapapau ki he afe‘i to‘utangata;"
    },
    {
      "verse": 9,
      "text": "‘a e kovinānite na‘a na fai mo ‘Epalahame, Mo e me‘a na‘a ne fuakava kia ‘Aisake."
    },
    {
      "verse": 10,
      "text": "Pea ne fakapapau kia Sēkope ko e tu‘utu‘uni; Ko e fuakava ta‘engata ma‘a ‘Isileli:"
    },
    {
      "verse": 11,
      "text": "He‘ene pehē, “Te u ‘atu mo‘ou ‘a Kēnani na, Ko e laine ia homou tofi‘a:”"
    },
    {
      "verse": 12,
      "text": "‘Osi ko e falukunga kakai; Ko e toko si‘i pea muli ki ai."
    },
    {
      "verse": 13,
      "text": "Pea nau fe‘alu‘aki mei he fa‘ahinga ki he fa‘ahinga, Mei he pule‘anga ko ē ki he kakai ‘e taha."
    },
    {
      "verse": 14,
      "text": "Na‘e ‘ikai te ne tuku ke fai ‘e ha tangata honau fakaehaua; ‘Io, na‘a ne valoki ‘ani tu‘i koe‘uhi ko kinautolu na."
    },
    {
      "verse": 15,
      "text": "“Oua ‘e ala ki he‘eku kau pani, Pea ‘oua ‘e fai ha kovi ki he‘eku kau palōfita ni.”"
    },
    {
      "verse": 16,
      "text": "Pea ne ui mai ha honge ki he fonua, ‘O ne maumau kotoa honau falala‘anga mā."
    },
    {
      "verse": 17,
      "text": "Na‘a ne fekau mu‘omu‘a atu ha taha, Na‘e fakatau ‘a Siosifa ke pōpula."
    },
    {
      "verse": 18,
      "text": "Na‘a nau fakamamahi ‘aki ha seini hono va‘e; Na‘e fekuki ‘ene mo‘ui mo e ‘aione."
    },
    {
      "verse": 19,
      "text": "Ko e fai atu ki he taimi na‘e hoko ai ‘ene lea; Na‘e sivi ia ‘e he folofola ‘a Sihova."
    },
    {
      "verse": 20,
      "text": "Fekau atu ‘e he tu‘i, ‘o vete ia: ‘Io, na‘e faka‘atā ‘e he pule ‘o e ngaahi fa‘ahinga."
    },
    {
      "verse": 21,
      "text": "Na‘a ne ngaohi ia ko e ‘eiki ‘o hono fale, Mo e pule ‘o ‘ene koloa kotoa pē:"
    },
    {
      "verse": 22,
      "text": "Ke ne ha‘i hou‘eiki he‘ene fa‘iteliha, Pea ke ne fakapoto ‘ene kau mātu‘a."
    },
    {
      "verse": 23,
      "text": "Na‘e ha‘u foki ki ‘Isipite ‘a ‘Isileli; Pea ‘āunofo ‘a Sēkope ‘i he fonua ‘o Hami."
    },
    {
      "verse": 24,
      "text": "Na‘a ne fakanga‘uto‘uta hono kakai, ‘O ne ‘ai ke nau kaukaua ange ‘i honau ngaahi fili."
    },
    {
      "verse": 25,
      "text": "Na‘a ne ofe‘i honau loto ke fehi‘a ki hono kakai; Pea ke fai kākā ka ki he‘ene kau tamaio‘eiki."
    },
    {
      "verse": 26,
      "text": "Na‘a ne fekau ‘a Mōsese ko ‘ene tamaio‘eiki; ‘A ‘Ēlone kuo ne fili."
    },
    {
      "verse": 27,
      "text": "Na‘a ne tuku ‘ene ngaahi folofola faka‘ilonga ‘i honau ‘ao; ‘Io, na‘a na fai he fonua ‘o Hami ha ngaahi me‘a fakaofo."
    },
    {
      "verse": 28,
      "text": "Na‘a ne fekau atu ‘a e po‘uli, pea po‘uli tu‘u; ‘Io, na‘e ‘ikai te na paetaku‘i ‘ene ngaahi fekau."
    },
    {
      "verse": 29,
      "text": "Na‘a ne liliu ke toto honau ngaahi vai, ‘O ne ‘ai ‘enau fanga ika ke mate ai."
    },
    {
      "verse": 30,
      "text": "Na‘e nga‘uta ‘i honau fonua ‘a e fanga poto; Ko e fale mohe ‘o honau ngaahi tu‘i na‘a nau fakapito."
    },
    {
      "verse": 31,
      "text": "Na‘a ne folofola pē pea ha‘u ‘a e mongomonga; Ai mo e namu ‘i honau tafafonua kotoa."
    },
    {
      "verse": 32,
      "text": "Na‘a ne ‘ange ‘uha maka ma‘anau ‘uha, Mo ha afi tapa ki honau fonua."
    },
    {
      "verse": 33,
      "text": "Ko honau vaine foki mo e fiki na‘a ne te‘ia, ‘O ne laiki ‘a e ‘akau ‘i honau tafafonua."
    },
    {
      "verse": 34,
      "text": "Na‘a ne folofola, pea ha‘u ‘a e he‘e Pea ta‘efa‘alaua mo e ‘unufe."
    },
    {
      "verse": 35,
      "text": "Pea ko e mohuku honau fonua na‘a nau kai kotoa pē. ‘O nau faka‘osi ‘a e fua ‘o e kelekele."
    },
    {
      "verse": 36,
      "text": "Pea ne taa‘i ‘a e kau ‘olopo‘ou ‘o honau fonua; ‘A e fuatapu ‘o honau ivi kotoa."
    },
    {
      "verse": 37,
      "text": "Na‘a ne fakahū mai kinautolu kuo nau siliva-mo-koula‘ia, Pea na‘e ‘ikai ha taha ‘i honau ngaahi matakali ‘e fakave‘eve‘etuia."
    },
    {
      "verse": 38,
      "text": "Na‘e fiefia ‘a ‘Isipite ‘i he‘enau ‘alu; He kuo tō honau ngeia kiate kinautolu."
    },
    {
      "verse": 39,
      "text": "Na‘a ne folahi mōnau fale ha ‘ao, Mo e afi ke fakamaama ‘i he pō."
    },
    {
      "verse": 40,
      "text": "Na‘a nau kole, pea ne ‘omi ‘a e kueili, Pea ne fakamākona ‘aki ‘a e mā ‘o e langi."
    },
    {
      "verse": 41,
      "text": "Na‘a ne avangi ‘a e maka, pea ko e vai na‘e puna mai: Na‘e tafe ‘i he ngaahi potu mōmoa ko e vai lahi."
    },
    {
      "verse": 42,
      "text": "He na‘a ne manatu ki he‘ene folofola mā‘oni‘oni, Mo ‘Epalahame ko ‘ene tamaio‘eiki."
    },
    {
      "verse": 43,
      "text": "‘O ne fakahū mai hono kakai mo e mavava; ‘A ‘ene pele mo e hiva fiefia."
    },
    {
      "verse": 44,
      "text": "Pea ne ‘ange kiate kinautolu ‘a e kelekele ‘o e ngaahi pule‘anga; Pea nau ma‘u ‘a e ngaahi me‘a kuo ‘osi ai ‘a e kakava ‘o e ngaahi fa‘ahinga."
    },
    {
      "verse": 45,
      "text": "Koe‘uhi ā ke nau tauhi ‘ene ngaahi fono, Mo tokanga‘i ‘ene ngaahi lao, Halelu‘ia."
    }
  ],
  "timestamp": "2025-08-08T15:55:37.723078"
}