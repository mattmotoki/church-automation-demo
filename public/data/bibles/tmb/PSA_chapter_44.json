{
  "book": "PSA",
  "book_name": "Psalms",
  "chapter": 44,
  "version_id": 1307,
  "url": "https://www.bible.com/bible/1307/PSA.44",
  "verses": [
    {
      "verse": 1,
      "text": "‘E ‘OTUA, kuo ongo ki homau telinga, Kuo ‘a‘au mai ‘e homau tupu‘anga, ‘A e ngāue na‘a ke feia ‘i honau kuonga, ‘I he ngaahi taimi fuoloa."
    },
    {
      "verse": 2,
      "text": "‘A e ‘Afiona, ko ho nima ‘ou na‘e hu‘ihu‘i ‘ani pule‘anga, Kae fakalanga mai ‘a e tō ‘a kinautolu na; Na‘a ke laiki ‘ani fa‘ahinga, ka ke ‘ai kinautolu ke mafola."
    },
    {
      "verse": 3,
      "text": "He tala‘ehai ko ‘enau heletā na‘a nau ma‘u ai ‘a e fonua, Pe ko honau nima na‘a nau lava ai ke ikuna: Ka ko ho nima to‘omata‘u ia, mo ho mālohi, mo e maama ‘a ho fofonga, Koe‘uhi na‘e toka kiate kinautolu ho‘o ‘ofa."
    },
    {
      "verse": 4,
      "text": "Ko koe ia hoku tu‘i, ‘e ‘Otua: Ke ke tu‘utu‘uni ma‘a Sēkope ha ngaahi ikuna."
    },
    {
      "verse": 5,
      "text": "Ko e ‘Afiona te mau tui‘i ai homau ngaahi fili: Ko ho huafa te mau malaki ai kinautolu ‘oku tu‘u mai."
    },
    {
      "verse": 6,
      "text": "He tala‘ehai ‘oku ou falala ki he‘eku kaufana, Pea ‘e ‘ikai te u ikuna ko ‘eku heletā."
    },
    {
      "verse": 7,
      "text": "Ka kuo ke ‘omi ke mau ikuna homau ngaahi fili, Pea kuo ke fakamaa‘i kinautolu ‘oku fehi‘a mai."
    },
    {
      "verse": 8,
      "text": "Ko ‘Elohimi kuo mau pōlepole ai ‘i he ‘aho kotoa, Pea ko ho huafa te mau fakafeta‘i ki ai ‘o ta‘engata. (Sila)"
    },
    {
      "verse": 9,
      "text": "Ka kuo ke tekaki kimautolu, ‘o tuku ke mau mā; Pea ‘oku ‘ikai te ke hā‘ele mo homau ngaahi vāhenga."
    },
    {
      "verse": 10,
      "text": "‘Oku ke fakasītu‘a‘i kimautolu ki he fili: Pea ‘oku vete noa kimautolu ‘e he fa‘ahinga ‘oku fehi‘a mai."
    },
    {
      "verse": 11,
      "text": "Kuo ke tuku ke mau hangē ko ha fanga sipi ‘oku me‘akai ‘aki; Pea kuo ke tufaki kimautolu ki he ngaahi kakai."
    },
    {
      "verse": 12,
      "text": "‘Oku ke fakatau ho kakai ki ha momo‘i totongi, Pea tala‘ehai ‘oku ke mo‘umo‘ua ‘i he me‘a ‘oku ‘omi."
    },
    {
      "verse": 13,
      "text": "‘Oku ke tu‘utu‘uni kimautolu ko e mā‘anga ‘o e nofo fonua ni, Ko e luma–mo-va‘inga‘anga ‘o e fonua takatakai."
    },
    {
      "verse": 14,
      "text": "‘Oku ke tuku kinautolu ko e taungalea‘anga ‘o e ngaahi pule‘anga, Ko e me‘a ke kalo ‘ulu ai ‘ani fa‘ahinga."
    },
    {
      "verse": 15,
      "text": "‘Oku fe‘ao mo au ‘eku fo‘i ‘i he ‘aho kotoa, Pea ‘oku pulonga mai ‘a e mā hoku mata."
    },
    {
      "verse": 16,
      "text": "Ko e ongo mai ‘a e lea ‘a e manuki mo e talakā, Ko e hanga mai ‘a e fili mo e lama."
    },
    {
      "verse": 17,
      "text": "Ko e hoko mai ‘a e me‘a ni kotoa Ka tala‘ehai na‘a mau fakangalo‘i ‘a e ‘Afiona, Pe ne mau kākaa‘i ho‘o fuakava."
    },
    {
      "verse": 18,
      "text": "Ko homau loto na‘e ‘ikai sītu‘a, Pea ko ‘emau laka na‘e ‘ikai afe mei ho ‘alunga;"
    },
    {
      "verse": 19,
      "text": "‘A ē ā kuo ke laiki kimautolu ‘i he potu ‘o e siakali, Pea ko e ‘ata ‘o e mate kuo ke ‘ufi‘ufi ‘aki."
    },
    {
      "verse": 20,
      "text": "Ka ne mau fakangalo‘i ‘a e huafa ‘o e ‘Otua ‘omautolu, Mo mafao homau nima ki ha ‘otua fo‘ou."
    },
    {
      "verse": 21,
      "text": "‘Ikai ‘e hakule ia ‘e ‘Elohimi? He ‘oku ne ‘afio‘i ‘a e me‘a ‘oku tukuloto‘i."
    },
    {
      "verse": 22,
      "text": "He ko e me‘a ‘i he ‘Afiona ‘oku fai ‘i he ‘aho kotoa homau have‘i, ‘Oku lau kimautolu ko e fanga sipi pē ke tāmate‘i."
    },
    {
      "verse": 23,
      "text": "Ofo! Ko e hā ‘oku ke mohe ai, ‘e ‘Ātonai? Me‘a hake, ‘oua na‘a fai ‘o ta‘engata ho‘o li‘aki."
    },
    {
      "verse": 24,
      "text": "Ko e hā ‘oku hanga kehe ai ‘a e ‘Afiona? Ko e hā ‘oku mangalo ai homau ngaohikovi‘i mo fakamo‘ulaloa?"
    },
    {
      "verse": 25,
      "text": "Pea ‘oku mapelu ki he efu homau laumālie: ‘Oku piki ki he kelekele homau kete."
    },
    {
      "verse": 26,
      "text": "Tu‘u koe mo homau tu‘otu‘a, Pea huhu‘i kimautolu koe‘uhi ko ho‘o ‘ofa."
    }
  ],
  "timestamp": "2025-08-08T15:55:28.256953"
}