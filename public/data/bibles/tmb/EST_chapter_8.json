{
  "book": "EST",
  "book_name": "Esther",
  "chapter": 8,
  "version_id": 1307,
  "url": "https://www.bible.com/bible/1307/EST.8",
  "verses": [
    {
      "verse": 1,
      "text": "‘I HE ‘aho ko ia na‘e foaki ‘e Kingi ‘Ehasivelo kia Kuini ‘Ēseta ‘a e fale ‘o Hāmani ko e fili ‘o e kau Siu. Pea na‘e taka ‘a Motekiai ‘i he ‘ao ‘o e tu‘i; he kuo fakahā ‘e ‘Ēseta hono kaunga kiate ia."
    },
    {
      "verse": 2,
      "text": "Pea hu‘i ‘e he tu‘i ‘ene mama, ‘a ia kuo ne to‘o meia Hāmani, ‘o ne ‘ange kia Motekiai. Pea fokotu‘u ‘e ‘Ēseta ‘a Motekiai ke pule ki he fale ‘o Hāmani."
    },
    {
      "verse": 3,
      "text": "Pea toe lea ‘a ‘Ēseta ‘i he ‘ao ‘o e tu‘i, ‘o ne hinga atu ki he to‘ukupu ‘o e ‘afio, ‘o ne tangi mo fakakolekole ke fakalaka ‘a e kovi ‘a Hāmani ko e ha‘a ‘Ēkaki, mo e puleaki‘i kuo ne fakakaukau ke fai ki he kakai Siu."
    },
    {
      "verse": 4,
      "text": "Pea mafao atu ‘e he tu‘i kia ‘Ēseta ‘a e sēpita koula. Pea mālanga hake ‘a ‘Ēseta,"
    },
    {
      "verse": 5,
      "text": "‘o tu‘u ‘i he ‘ao ‘o e tu‘i. Pea ne fakatau folofola hake, Ka lelei ki he ‘afiona, pea ka kuo u ta‘imālie ‘ofa ‘i he ‘afiona, pea ka kuo hā ki he tu‘i ko e me‘a ‘oku totonu ke fai, pea ka ‘oku ke lelei‘ia ‘iate au, pea tuku ke fai tohi ke liliu ‘a e ngaahi tohi na‘e fai ‘e Hāmani foha ‘o Hametata, ko e motu‘a ‘Ēkaki, ‘a ia na‘a ne tohi ke faka‘auha ‘a e kau Siu ‘oku ‘i he ngaahi vahefonua ‘o e tu‘i:"
    },
    {
      "verse": 6,
      "text": "he te u kātaki fēfē ke sio ki he kovi ‘e hoko ki hoku kakai? ‘o u kātaki fēfē ke sio ki he faka‘auha ‘o hoku kāinga?"
    },
    {
      "verse": 7,
      "text": "Pea folofola ‘a Kingi ‘Ehasivelo kia Kuini ‘Ēseta mo Motekiai Siu; Vakai, ko e fale ‘o Hāmani kuo u foaki kia ‘Ēseta, pea kuo nau fakatūfana‘i ‘a e tangata ‘i he ‘akau, koe‘uhi na‘a ne ala ki he kau Siu."
    },
    {
      "verse": 8,
      "text": "Pe‘i mo tohi kimoua telia ‘a e kau Siu ha me‘a pē ‘oku hā lelei kiate kimoua, ‘i he hingoa ‘o e tu‘i, pea sila ‘aki ‘a e mama ‘a e tu‘i: he ko e tohi ‘oku fai ‘i he huafa ‘o e tu‘i, pea ‘oku sila ‘aki ‘a e sila ‘a e tu‘i, ‘oku tapu ke liliu."
    },
    {
      "verse": 9,
      "text": "Ko ia na‘e ui mai ‘a e kau sikalaipe ‘a e tu‘i ‘i he taimi ko ia, ‘i hono māhina tolu, ‘a ia ko Sīvani, ‘i hono ‘aho uofulu mā tolu; pea na‘e fai tohi, ‘a ia kotoa pē na‘e tu‘utu‘uni ‘e Motekiai ki he kau Siu, pea ki he ngaahi tu‘i fakale‘o, pea ki he ngaahi kōvana, mo e hou‘eiki ‘o e ngaahi vahefonua, ‘a ia ‘oku fai mei ‘Initia ki ‘Itiopea, ko e vahefonua ‘e teau mā uofulu mā fitu, ‘o takitaha ‘a e vahefonua hono tohinima, pea takitaha ‘a e kakai hono lea, pea na‘e fai ki he kakai Siu ‘i he‘enau tohinima mo ‘enau lea."
    },
    {
      "verse": 10,
      "text": "Pea ne tohi ‘i he huafa ‘o Kingi ‘Ehasivelo, ‘o ne sila‘i ‘aki ‘a e mama ‘a e tu‘i, pea ne tuku atu ‘a e ngaahi tohi ki he nima ‘o e kau ‘ave tohi na‘e heka hoosi, ko e fa‘ahinga ve‘evave na‘e ngāue‘aki ‘i he fai ‘a e ngaahi fekau ‘a e tu‘i, ko e fanga hoosi ‘eiki."
    },
    {
      "verse": 11,
      "text": "Pea ko e fakangofua ia ‘e he tu‘i ki he kau Siu na‘e ‘i he kolo kehekehe ke fakatahataha, pea ke taukapo‘i kinautolu, ke faka‘auha, ke tāmate‘i, pea ke faka‘osi ‘a e tau kotoa ‘o e kakai pe vahefonua te nau ‘ohofia kinautolu, ‘a ‘enau tamaiki mo e kau fefine, pea ke vete kinautolu foki:"
    },
    {
      "verse": 12,
      "text": "ko e fakangofua ko ia ki ha ‘aho pē taha ‘i he ngaahi vahefonua ‘o Kingi ‘Ehasivelo, ‘a hono ‘aho hongofulu mā tolu ‘i he māhina ko hono hongofulu mā ua, ‘a ia ko ‘Ātali."
    },
    {
      "verse": 13,
      "text": "Ko e hiki ‘o e tohi, ‘a ia na‘e fai koe‘uhi ke ‘ange ha tu‘utu‘uni ki he vahefonua takitaha, na‘e ‘atu ava pē ki he kakai koe‘uhi ke toka teuteu ‘a e kau Siu ki he ‘aho ko ia, ke taukapo‘i kinautolu ‘i honau ngaahi fili."
    },
    {
      "verse": 14,
      "text": "Ko ia na‘e hū ki tu‘a ‘a e kau ‘ave tohi, ‘oku nau heka ki he fanga hoosi ve‘e vave na‘e ngāue‘aki ‘i he ngaahi fekau ‘a e tu‘i, ‘oku nau fai fakato‘oto‘o mo fakavave ‘i he fekau ‘a e tu‘i; pea na‘e tufa ‘a e tu‘utu‘uni ‘i Sūsani Lotokolo."
    },
    {
      "verse": 15,
      "text": "Pea ko Motekiai na‘a ne hū ki tu‘a mei he ‘ao ‘o e tu‘i kuo ‘ai hono kofu fakatu‘i, ko e lanu langi, mo e hinehina, mo e fu‘u kalauni koula, mo e pulupulu hinaekiaki mo kula-po‘upo‘uli: pea na‘e mavava ‘a e kolo ko Sūsani, ‘o nau fu‘u fiefia."
    },
    {
      "verse": 16,
      "text": "Pea na‘e hoko ki he kakai Siu ‘a e maama, mo e fiefia, mo e nēkeneka, mo e ‘a‘apa‘ia."
    },
    {
      "verse": 17,
      "text": "Pea ‘ilonga ha vahefonua, pea ‘ilonga ha kolo, ha potu pē na‘e a‘u ki ai ‘a e folofola ‘a e tu‘i, mo ‘ene tu‘utu‘uni, na‘e hoko ai ki he kakai Siu ‘a e fiefia mo e nēkeneka, ha kātoanga mo ha ‘aho lelei. Pea ko e tokolahi ‘o e ngaahi kakai ‘o e fonua na‘a nau tafoki ‘o Siu, he kuo tō kiate kinautolu ‘a e ngeia ‘o e kakai Siu."
    }
  ],
  "timestamp": "2025-08-08T15:55:11.989614"
}