{
  "book": "PSA",
  "book_name": "Psalms",
  "chapter": 62,
  "version_id": 1307,
  "url": "https://www.bible.com/bible/1307/PSA.62",
  "verses": [
    {
      "verse": 1,
      "text": "‘Ā! ko e ‘Otua pē ‘oku nofo‘aki tali ki ai hoku laumālie: Ko hoku fakamo‘ui ‘oku meiate ia pē."
    },
    {
      "verse": 2,
      "text": "Ko ia pē hoku makatu‘u mo fakamo‘ui‘anga: Ko hoku fu‘u taua foki ia; ‘e ‘ikai loko mauea kita."
    },
    {
      "verse": 3,
      "text": "‘E tuku ‘afē ho‘omou lolofi mai ki ha fo‘i tangata, Ho‘omou fu‘u kau ke laiki ia– Tokua ko e ‘ā maka ‘oku matule, ko e ‘ā ‘oku toe si‘i ke hinga."
    },
    {
      "verse": 4,
      "text": "‘Ā! ko e me‘a pē ‘oku alea ki ai ‘a kinautolu na, Ke tulaki ia mei hono tu‘unga mā‘olunga; Ko ‘enau manako ‘a e loi: Ko ngutu ‘oku tāpuaki, ka ko loto ‘oku tuki. (Sila)"
    },
    {
      "verse": 5,
      "text": "‘Ā! ko e ‘Otua pē ke ke nofo‘aki tali ki ai, ‘e hoku laumālie: He ko ‘eku ‘amanaki ‘oku meiate ia pē."
    },
    {
      "verse": 6,
      "text": "Ko ia pē hoku makatu‘u mo fakamo‘ui‘anga: Ko hoku fu‘u taua foki; ‘e ‘ikai mauea kita."
    },
    {
      "verse": 7,
      "text": "‘Oku hili kia ‘Elohimi hoku fakamo‘ui mo hoku lāngilangi: Ko hoku makatu‘u-mālohinga mo hoku hūfanga ‘oku ‘ia ‘Elohimi."
    },
    {
      "verse": 8,
      "text": "Falala kiate ia he taimi kotoa; ‘A e kakai, mou lilingi homou loto ‘i hono ‘ao na: Ko e ‘Otua ko e hūfanga mo‘otaua. (Sila)"
    },
    {
      "verse": 9,
      "text": "Tā ko e kohu pē ‘a lāuvale, Pea ko ha‘a mā‘olunga ko e muna pē; Ka ‘ai ki he fuatautau ‘oku nau ‘alu hake: Ko e koto kohu ‘a kinautolu fua pē."
    },
    {
      "verse": 10,
      "text": "‘Oua te mou falala ki ho‘omou fakamālohi na, Pea ‘oua te mou pupula ‘i ha koloa ma‘u kākā: Ka tupu ‘a e koloa ‘o lahi, ‘Oua na‘a tuku homou loto ki ai."
    },
    {
      "verse": 11,
      "text": "Ko e me‘a ‘e taha ne folofola‘aki ‘e he ‘Otua, Kuo u fanongo ki he me‘a ni ‘e ua; Ko e mālohi ko e me‘a ‘a e ‘Otua:"
    },
    {
      "verse": 12,
      "text": "Pea ‘oku ‘a e ‘Afiona ‘a e meesi, ‘Ātonai ē; He ‘oku totongi ‘e he ‘Afiona ki he tangata fua pē, ‘O fakatatau ki he‘ene ngāue."
    }
  ],
  "timestamp": "2025-08-08T15:55:31.045962"
}