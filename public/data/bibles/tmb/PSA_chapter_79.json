{
  "book": "PSA",
  "book_name": "Psalms",
  "chapter": 79,
  "version_id": 1307,
  "url": "https://www.bible.com/bible/1307/PSA.79",
  "verses": [
    {
      "verse": 1,
      "text": "‘ELOHIMI ē, kuo hū ‘a e hīteni ki ho tofi‘a; Kuo nau fakalielia‘i ho temipale tāpuhā: Kuo nau ngaohi ‘a Selusalema koni ngaahi tuva maka."
    },
    {
      "verse": 2,
      "text": "Kuo nau tuku ‘a e ‘anga‘anga ‘o ho‘o kau tamaio‘eiki ke me‘akai ‘aki ‘e he manu ‘o e ‘atā, ‘A e kakano ‘o ho‘o kakai lotu ki he fanga manu ‘o e fonua."
    },
    {
      "verse": 3,
      "text": "Kuo nau lilingi honau toto hangē ko e vai ‘i he tua‘ā ‘o Selusalema; Pea na‘e ‘ikai ha taha ke tanu ia."
    },
    {
      "verse": 4,
      "text": "Kuo mau hoko ko e mā‘anga ‘o e nofo fonua ni; Ko e luma–mo va‘inga‘anga ‘o e fonua takatakai."
    },
    {
      "verse": 5,
      "text": "‘E fēfē hono fuoloa, ‘Eiki? ‘E ta‘engata ho‘o tuputāmaki? ‘E vela ho‘o fua‘a hangē ha afi?"
    },
    {
      "verse": 6,
      "text": "Hua‘i ho‘o houhau ki he hīteni ‘oku ‘ikai ke ‘ilo‘i ‘a e ‘Afiona, Pea ki he ngaahi pule‘anga ‘oku ‘ikai ke tautapa ki ho huafa."
    },
    {
      "verse": 7,
      "text": "He kuo nau kai ‘a Sēkope, Pea ko hono ‘apitanga kuo nau havehave."
    },
    {
      "verse": 8,
      "text": "‘Oua ‘e manatua ‘a e kovi ‘a homau tupu‘anga, ‘o hilifaki mai: Ke vave ‘a e fakafetaulaki mai ‘a ho‘o meesi; He ‘oku lahi ‘aupito ‘emau tu‘utāmaki."
    },
    {
      "verse": 9,
      "text": "Tokoni mai, ‘e homau ‘Otua fakamo‘ui‘anga, Telia ‘a e ongoongo ‘o ho huafa: Pea hamusi kimautolu, ‘o ‘ufi‘ufi ‘emau hia, Koe‘uhi pē ko ho huafa."
    },
    {
      "verse": 10,
      "text": "Koe‘uma‘ā ke lau ‘e he hīteni, Koma‘ā honau ‘Otua? Ko e sauni ‘o e toto ‘o ho‘o kau tamaio‘eiki kuo lilingi, ‘Ofa ke ‘ilonga ia ki he hīteni ka mau sioa."
    },
    {
      "verse": 11,
      "text": "Ke hoko atu ki ho fofonga ‘a e hohoi ‘a si‘i pōpula; Fai ke taau mo e fu‘u ivi ‘o ho nima, ‘O fakahaofi ‘a e kakai kuo tuku ke pekia."
    },
    {
      "verse": 12,
      "text": "Pea ke fakafoki, ‘Ātonai, ki he kakai ‘oku mau nofo ki honau lotolotonga ‘a e taukae kuo nau taukae ‘aki ‘a e ‘Afiona."
    },
    {
      "verse": 13,
      "text": "Ko ia, ko kimautolu ko ho kakai mo e sipi ‘oku ke tauhia, Te mau fakafeta‘i ki he ‘Afiona ‘o ta‘engata: Te mau ‘a‘au ho fakamālō ki he to‘utangata mo e to‘utangata."
    }
  ],
  "timestamp": "2025-08-08T15:55:33.623481"
}