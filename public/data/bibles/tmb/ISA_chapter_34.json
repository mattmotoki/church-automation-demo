{
  "book": "ISA",
  "book_name": "Isaiah",
  "chapter": 34,
  "version_id": 1307,
  "url": "https://www.bible.com/bible/1307/ISA.34",
  "verses": [
    {
      "verse": 1,
      "text": "‘UNU‘UNU mai ‘a e ngaahi pule‘anga ke fanongo; pea tokanga, ‘a kimoutolu ‘a e ngaahi fa‘ahinga: ke fanongo ‘a māmani mo hono fonu ‘o‘ona; ‘a e fonua nofo‘anga, mo ia kotoa ‘oku tupu ai."
    },
    {
      "verse": 2,
      "text": "He ‘oku ai ha houhau ‘a Sihova ke tō ki he pule‘anga kotoa, ‘io, ko e ‘ita kakaha ke tō ki honau hōsitē kotoa: kuo ne mōifua kinautolu, kuo ne tuku kinautolu ki he tāmate."
    },
    {
      "verse": 3,
      "text": "Pea ‘e lī ki tu‘a ‘enau pekia, pea ko honau ngaahi ‘anga‘anga ‘e ‘alu hake honau ‘elo, pea ‘e vai ‘o mole ‘a e ngaahi mo‘unga ‘i honau toto."
    },
    {
      "verse": 4,
      "text": "Pea ‘oku ‘auhia ‘a e hōsitē kotoa ‘o e ngaahi langi, pea ‘oku takai ‘a e ngaahi langi ‘o hangē ha takainga tohi: pea ko honau hōsitē kotoa ‘e mae, hangē ko e mae ‘a e lau ‘o e vaine, ‘io, hangē ko e ngangana mei ha fu‘u fiki ‘a e lau ‘oku mae."
    },
    {
      "verse": 5,
      "text": "He ko ‘eku heletā kuo inu fakaputa ‘i he langi: vakai ‘oku ‘alu hifo ki ‘Ītomi, ‘io, ki he kakai kuo u mōifua ki he tautea."
    },
    {
      "verse": 6,
      "text": "Ko e heletā ‘a Sihova ‘oku ne inu toto ke fonu, ‘oku hoko ‘o nge‘enge‘e ‘i he ngako, ‘i he toto ‘o e fanga lami mo e fanga kosi tangata, ‘aki ‘a e ngako kofuua ‘o e fanga sipi tangata He ‘oku ai ha feilaulau ‘a Sihova ‘i Pōsila, ‘io, ko e fu‘u tāmate ‘i he fonua ‘o ‘Ītomi."
    },
    {
      "verse": 7,
      "text": "Pea ‘e ‘alu hifo mo kinautolu ki he mate ‘a e fanga pufaloe ‘o e vao, mo e fanga pulu talavou, fakataha mo e motu‘a pulu; pea ‘e inu fakaputa honau fonua ‘i he toto, pea ‘e kakano honau efu ‘i he ngako."
    },
    {
      "verse": 8,
      "text": "He ‘oku ‘i ai ha ‘aho sauni ‘a Sihova, ha ta‘u ‘eke ‘o e totongi na‘e tu‘utu‘uni ma‘a Saione."
    },
    {
      "verse": 9,
      "text": "Pea ko e ngaahi vaitafe ‘o ē kuo liliu ko e tā, pea liliu hono efu ko e sūlifa, pea hoko hono fonua ko e tā vela pē."
    },
    {
      "verse": 10,
      "text": "‘E ‘ikai tāmate‘i po‘uli pe ‘aho; ‘oku ‘alu hake ‘a e kohu ‘o ē ‘o ta‘engata: ‘oku tuku lala mei he to‘utangata ki he to‘utangata; ‘oku ‘ikai ‘alu ai ha taha ‘o ta‘engata pea ta‘engata."
    },
    {
      "verse": 11,
      "text": "Pea ‘e tofi‘a ‘aki ia ‘a e pelikani mo e lupe ‘o e lala; pea ‘e nofo‘anga ki ai ‘a e lulu lahi mo e lēveni: pea te ne ‘ai ki ai ‘a e kafa ‘a Tohu, pea mo e fuavai ‘o Pohu."
    },
    {
      "verse": 12,
      "text": "Ko hono kau nōpele–ka ‘oku ‘ikai kei ‘i he potu ko ia ha pule‘anga ke nau fili ha taha ki ai; pea ko hono hou‘eiki kātoa kuo ikunoa."
    },
    {
      "verse": 13,
      "text": "Kuo vao talatala ‘a e ngaahi palasi ‘o ē, ‘e tupu ‘a e ngaahi fa‘ahinga talatala ‘i hono ngaahi talitau‘anga: pea ‘e hoko ko e nofo‘anga ‘o e fanga siakali, ko e kaikai‘anga ‘o e fanga ‘ositalesi."
    },
    {
      "verse": 14,
      "text": "Pea ‘e fetaulaki ai ‘a e manu ‘o e lala mo e manu ‘o e matāfonua, pea ‘oku feui‘aki ai ‘a ha‘a Sātulō: ‘io, ‘oku manofo ai ‘a Lilisi, ‘o ne ‘ilo ai ha mālōlō‘anga."
    },
    {
      "verse": 15,
      "text": "Ko e potu ko ia ‘oku ngaohi ai ‘e he ngata hopo hono falenga, ‘o ne fakatō fua mo fofoa‘i, ‘o ne tata‘o ‘i he malu ‘o ē: ‘io, ‘oku fakataha ‘i he potu ko ia ‘a e fanga vulitua takitaha mo hono hoa."
    },
    {
      "verse": 16,
      "text": "Mou kumi ‘i he tohi ‘a Sihova, ‘o lau: ‘Oku ‘ikai ha taha ‘i he ngaahi me‘a ko ia ‘oku hala, ‘Oku ‘ikai ha taha ‘oku ta‘efaihoa: He ko hoku ngutu ko ia ia kuo ne fai tu‘utu‘uni, Pea ko e laumālie ‘o ‘ene ‘Afio Ko ia ia kuo ne tānaki ‘a e ngaahi me‘a ko ē."
    },
    {
      "verse": 17,
      "text": "Pea ko ia ia kuo ne fai ‘a e talotalo ma‘anautolu, pea ko hono nima kuo vahe ‘a e fonua kiate kinautolu ‘aki ‘a e kafa: te nau tofi‘a ‘aki ‘o ta‘engata, te nau nofo ai mei he to‘utangata ki he to‘utangata."
    }
  ],
  "timestamp": "2025-08-08T15:56:02.802484"
}