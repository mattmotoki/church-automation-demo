{
  "book": "1SA",
  "book_name": "1 Samuel",
  "chapter": 10,
  "version_id": 1307,
  "url": "https://www.bible.com/bible/1307/1SA.10",
  "verses": [
    {
      "verse": 1,
      "text": "PEA to‘o ‘e Sāmiuela ‘a e hina lolo, ‘o ne hua‘i ki hono ‘ulu, ‘o ne ‘uma kiate ia, ‘o ne pehē, ‘Ikai koā kuo pani koe ‘e Sihova ke ‘eiki ki hono tofi‘a?"
    },
    {
      "verse": 2,
      "text": "‘I ha‘o laka atu meiate au ‘anai, te ke ‘ilo ha ongo tangata ofi ki he Fa‘itoka ‘o Lesieli, ‘i he tafafonua ‘o Penisimani ‘i Sēlisa‘a; pea te ne pehē kia koe, Kuo ‘ilo ‘a e fanga ‘asi na‘a ke ‘alu hono kumi; pea vakai kuo tuku ‘e ho‘o ‘eiki ‘ene lau ki he fanga ‘asi, pea ‘oku ne hoha‘a ‘iate kimoua, he‘ene pehē, Ko e hā te u fai koe‘uhi ko hoku foha?"
    },
    {
      "verse": 3,
      "text": "Pea kuo ke hiki mei ai, ‘o toe taha atu, pea te ke a‘u ki he ‘Oke ‘o Tepoa, pea te ke ‘ilo ai ha tu‘unga tangata ‘e toko tolu ‘oku ‘alu hake kia ‘Elohimi ki Pēteli, ‘oku to‘o ‘e ha taha ha ki‘i kosi ‘e tolu, pea to‘o ‘e ha taha ha fo‘i mā ‘e tolu, pea to‘o ‘e ha taha ha hina leta uaine:"
    },
    {
      "verse": 4,
      "text": "pea te nau fetapa kiate koe, pea te nau ‘atu ha fo‘i mā ‘e ua; pea te ke tali ia meiate kinautolu."
    },
    {
      "verse": 5,
      "text": "Hili ia te ke a‘u ki he mo‘unga ‘o ‘Elohimi, ‘a ia ‘oku nofo ai ‘a e le‘o ‘a e kau Filisitia: pea ‘i ho‘o a‘u ki ai, ki he kolo, te mou fetaulaki mo e fakaholo mai ha kau palōfita ‘oku nau hifo mei he sia, pea ‘oku mu‘omu‘a ha helefilo mo e nafa fāngongo, mo e fangufangu, mo e ha‘ape; ka nau palofisai kinautolu:"
    },
    {
      "verse": 6,
      "text": "pea ‘e ‘ohofia koe ‘e he Laumālie ‘o e ‘Eiki, pea te ke hanga ‘o palofisai fakataha mo kinautolu, pea ‘e liliu koe ko e tangata fo‘ou."
    },
    {
      "verse": 7,
      "text": "Pea ka faifai pea hoko ‘a e ngaahi faka‘ilonga ni kiate koe, ke ke hanga ‘o fai ‘a e me‘a ‘oku ‘i ho nima, he ‘e ‘iate koe ‘a ‘Elohimi."
    },
    {
      "verse": 8,
      "text": "Pea te ke mu‘omu‘a hifo ‘iate au ki Kilikali; pea ko au eni te u ‘alu hifo kiate koe ke fai ‘a e ngaahi feilaulau-mōifua, pea ke feia ‘a e ngaahi feilaulau-‘ofa: ko e fitu‘i ‘aho te ke tatali, kae‘oua ke u ‘alu atu, ‘o hīnoi‘i koe ‘i he me‘a te ke fai."
    },
    {
      "verse": 9,
      "text": "Pea ‘i he mafuli ‘a e uma ‘o Saula ke ‘alu meia Sāmiuela, ‘iloange na‘e liliu ia ‘e he ‘Otua, ‘o ‘ange ha loto fo‘ou: pea na‘e hoko kotoa ‘a e ngaahi faka‘ilonga ko ē ‘i he ‘aho pē ko ia."
    },
    {
      "verse": 10,
      "text": "Pea ‘i he‘ena a‘u ki ai, ki he mo‘unga, pea tā ‘oku fakaholo mai ha kau palōfita ke fakafetaulaki kiate ia; pea na‘e ‘ohofia ia ‘e he Laumālie ‘o e ‘Otua, pea ne hanga ‘o palofisai ‘i honau lotolotonga."
    },
    {
      "verse": 11,
      "text": "Pea ko ia ko kinautolu na‘e ‘ilo mu‘a kiate ia, ‘i he‘enau mamata ki ai tā ‘oku palofisai fakataha mo e kau palōfita, pea pehē ‘e he kakai, Ko e hā eni kuo hoko ki he foha ‘o Kisi? ‘Oku ‘i he kau palōfita ‘a Saula foki?"
    },
    {
      "verse": 12,
      "text": "Pea tali ‘e ha toko taha mei he potu ko ia, ‘o pehē, Pea ko hai ‘enau tamai? ‘a ē ā na‘e fakatokotokanaki ‘aki, ‘Oku ‘i he kau palōfita ‘a Saula foki?"
    },
    {
      "verse": 13,
      "text": "Pea ‘i he ‘osi ‘ene palofisai, na‘a ne a‘u ki he sia."
    },
    {
      "verse": 14,
      "text": "Pea lea ‘e he tokoua ‘o e tamai ‘a Saula kiate ia, pea ki he‘ene talavou, Na‘a mo ō ki fē? Pea ne pehē, Ke kumi ‘a e fanga ‘asi: pea ‘i he‘ema vakai ‘oku ‘ikai ‘iloa pea ma a‘u kia Sāmiuela."
    },
    {
      "verse": 15,
      "text": "Pea pehē ‘e he tokoua ‘o e tamai ‘a Saula, Tala mai mu‘a ‘a e me‘a na‘e fakahā ‘e Sāmiuela kiate kimoua."
    },
    {
      "verse": 16,
      "text": "Pea pehē ‘e Saula ki he tokoua ‘o ‘ene tamai, Na‘a ne tala fakapatonu mai kuo ‘iloa ‘a e fanga ‘asi. Ka na‘e ‘ikai te ne ‘a‘au kiate ia ‘a e me‘a ‘a Sāmiuela na‘e kau ki he pule‘anga."
    },
    {
      "verse": 17,
      "text": "Pea fanongonongo ‘e Sāmiuela ke fakataha ‘a e kakai kia Sihova ki Mīsipa;"
    },
    {
      "verse": 18,
      "text": "pea ne pehē ki ha‘a ‘Isileli, Ko e folofola eni ‘a Sihova ko e ‘Otua ‘o ‘Isileli, Ko au na‘a ku ‘ohake ‘a ‘Isileli mei ‘Isipite, pea u hamusi kimoutolu mei he nima ‘o e kakai ‘Isipite, pea mei he nima ‘o e ngaahi pule‘anga na‘e fakamālohia kimoutolu:"
    },
    {
      "verse": 19,
      "text": "ka ko e ‘aho ni kuo mou momoi homou ‘Otua, ‘a ia ‘oku ne fakahaofi ‘e ia kimoutolu mei ho‘omou ngaahi kovi, mo ho‘omou ngaahi mamahi; pea kuo mou pehē kiate ia, Ke ke fokotu‘u ha tu‘i ke pule kiate kimautolu. Ko ia ke mou fakatē kimoutolu ‘i he ‘ao ‘o Sihova faka-e-homou-ngaahi-matakali mo toko‘i afe."
    },
    {
      "verse": 20,
      "text": "Ko ia, na‘e fakaofiofi ‘e Sāmiuela ‘a e ngaahi matakali ‘o ‘Isileli, pea na‘e tonu ki he matakali ‘o Penisimani."
    },
    {
      "verse": 21,
      "text": "Pea ne fakaofi ‘a e matakali ‘o Penisimani ‘o fakafo‘i fāmili, pea na‘e tonu ki he fāmili ‘o ha‘a Māteli: pea na‘e tonu kia Saula ko e foha ‘o Kisi; ka ‘i he‘enau kumi ki ai na‘e ‘ikai ‘iloa."
    },
    {
      "verse": 22,
      "text": "Ko ia na‘a nau toe huhū ki he ‘Eiki, Kuo te‘eki ha‘u koā ‘a e tangata ki heni? Pea tali ‘e he ‘Eiki, Ko ena pē kuo ne toi ‘i he nga‘oto‘ota."
    },
    {
      "verse": 23,
      "text": "Pea nau lele, ‘o ‘omi ia mei ai; pea ‘i he‘ene tu‘u lotolotoi ‘i he kakai, ko hono uma ‘o fai ki ‘olunga na‘e hopo hake ‘i he kakai kotoa."
    },
    {
      "verse": 24,
      "text": "Pea pehē ‘e Sāmiuela ki he kakai kotoa, ‘Oku mou vakai koā ‘a ia kuo fili ki ai ‘e Sihova, ‘a e ‘ikai hano tatau ‘i he kakai kotoa? Pea hiki mavava ‘a e kakai, ‘o nau kalanga, Ke lākoifie ‘a e ‘Afiona!"
    },
    {
      "verse": 25,
      "text": "Pea fakahā ‘e Sāmiuela ki he kakai ‘a e konisitūtone ‘o e pule‘anga, ‘o ne tohi ia ‘i he tohi, ‘o tuku tauhi ‘i he ‘ao ‘o Sihova. Pea fekau ‘e Sāmiuela ke tutuku ‘a e kakai, ‘o takitaha ‘alu ki hono fale."
    },
    {
      "verse": 26,
      "text": "Pea ‘alu ‘a Saula foki ki hono fale ‘i Kipea; pea na‘e ō mo ia ‘a e hōsitē ‘a ia kuo alasi honau loto ‘e he ‘Otua."
    },
    {
      "verse": 27,
      "text": "Ka ka pehē ‘eni hako‘i Pileali, ‘O fakahaofi fēfē kitautolu ‘e he siana ni? Pea na‘a nau va‘inga‘aki ia, ‘o ‘ikai te nau ‘omi ha me‘a‘ofa. Ka ka hangē pē ia kuo ne tuli."
    }
  ],
  "timestamp": "2025-08-08T15:54:31.856963"
}