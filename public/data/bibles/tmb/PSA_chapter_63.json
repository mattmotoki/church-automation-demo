{
  "book": "PSA",
  "book_name": "Psalms",
  "chapter": 63,
  "version_id": 1307,
  "url": "https://www.bible.com/bible/1307/PSA.63",
  "verses": [
    {
      "verse": 1,
      "text": "ELOHIMI ē, ko koe hoku ‘Otua; Talu ai ‘eku hakule ki he ‘Afiona, ‘Oku fie inu ki he ‘Afiona hoku laumālie ni, ‘Oku vaivai he holi atu hoku kakano ni, ‘I he fonua mōmoa mo fie inu he honge vai."
    },
    {
      "verse": 2,
      "text": "Kuo pehē ‘eku fakasio ‘i he fale tapu Ke māta‘i ‘a e ivi mo e kolōlia ‘o‘ou."
    },
    {
      "verse": 3,
      "text": "‘Oku mahu‘inga ange ho‘o ‘ofa ‘i he mo‘ui ni, Ko ia ai, ‘e fakamālō ki he ‘Afiona ‘e hoku ngutu ni."
    },
    {
      "verse": 4,
      "text": "Pehē ‘eku fakafeta‘i atu lolotonga ‘eku mo‘ui: ‘I he hua‘aki ho huafa te u hiki hoku nima ni."
    },
    {
      "verse": 5,
      "text": "Ko hoku laumālie ‘e topono hangē kuo kai me‘a ngako mo lolo; Pea mavava hoku ngutu he fakamālō."
    },
    {
      "verse": 6,
      "text": "Ka u ka manatu kiate koe ‘i hoku mohenga, ‘Oku ‘osi ‘a e pō mo ‘eku fakalaulauloto ki he ‘Afiona."
    },
    {
      "verse": 7,
      "text": "He kuo ke hoko ko e tokoni kiate au, Pea te u mavava ‘i he malu ‘o ho kapakau."
    },
    {
      "verse": 8,
      "text": "Ko hoku laumālie kuo ne molomolomuiva‘e atu, Pea pukepuke au ‘e ho nima to‘omata‘u."
    },
    {
      "verse": 9,
      "text": "Ka ko kinautolu ‘oku tuli ‘eku mo‘ui ke ‘auha Te nau ‘alu ki Lolofonua."
    },
    {
      "verse": 10,
      "text": "‘E li‘aki kinautolu ki he ivi ‘o e heletā, Ko e ‘inasi ‘o e fanga siakali honau iku‘anga."
    },
    {
      "verse": 11,
      "text": "Ka ko e tu‘i te ne viki ‘i he ‘Otua: ‘E pole ‘a e kakai ‘oku fuakava ‘iate ia; Kae tāpuni ‘a e ngutu ‘o ha‘a lea kākā."
    }
  ],
  "timestamp": "2025-08-08T15:55:31.186105"
}