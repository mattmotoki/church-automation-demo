{
  "book": "HOS",
  "book_name": "Hosea",
  "chapter": 12,
  "version_id": 1307,
  "url": "https://www.bible.com/bible/1307/HOS.12",
  "verses": [
    {
      "verse": 1,
      "text": "‘OKU loki au ‘e ‘Ifalemi ‘aki ‘a e loi, pe ko e fale ‘o ‘Isileli ‘aki ‘a e kākā; ka ko Siuta ‘oku kei fai ‘a e pule he feangai mo ‘Ela, pea ‘oku fai mo‘oni ‘ene feohi mo e Toputapu."
    },
    {
      "verse": 2,
      "text": "‘Oku kaikai ‘a ‘Ifalemi ki he matangi, pea ‘oku ne tuli ki he matangi hahake: ‘oku ne fakalahi ma‘u ai pē ‘a e kākā mo e maumau me‘a; pea ‘oku nau fai talite mo ‘Āsilia, pea ‘oku fetuku lolo ki ‘Isipite."
    },
    {
      "verse": 3,
      "text": "Pea ‘oku ai ha hopo ‘a Sihova ke fai mo Siuta, pea te ne tautea ‘a Sēkope, ‘o fakatatau mo hono ngaahi ‘alunga; te ne fakafoki kiate ia ‘a e tuha ‘o ‘ene ngaahi fai anga."
    },
    {
      "verse": 4,
      "text": "Lolotonga na‘a ne ‘i he manava Na‘a ne puke ‘a e muiva‘e ‘o hono tokoua; Pea ‘i he‘ene tangata na‘a ne fai mo e ‘Otua:"
    },
    {
      "verse": 5,
      "text": "‘Io, na‘a ne fefa‘uhi mo e ‘āngelo, ‘o ne lava‘i, Na‘a ne tangi mo hū kiate ia: Na‘a ne ‘ilo ia ‘i Pēteli, Pea ‘i he potu ko ia na‘e fai ‘ene fefolofolai mo kitautolu."
    },
    {
      "verse": 6,
      "text": "‘Io, ‘a Sihova ko e ‘Otua Mohu hōsitē: Ko Sihova hono huafa manatua."
    },
    {
      "verse": 7,
      "text": "Ko ia te ke tafoki koe, ‘o nofo ki ho ‘Otua: tauhi ‘a e ‘ofa mo e faitotonu, pea nofo‘aki tali ki ho ‘Otua."
    },
    {
      "verse": 8,
      "text": "‘a e Kēnani na, ‘oku ne to‘o ha fuatautau hala: ‘oku ne manako ke ma‘u me‘a ‘i he kākā."
    },
    {
      "verse": 9,
      "text": "Ka ‘oku lau ‘e ‘Ifalemi, ‘Ā, fokifā pē kuo u koloa‘ia, kuo u ma‘u me‘a; ‘oku ‘ikai ha taha ‘i he ngaahi fua ‘o ‘eku ngāue ‘oku lava ke faka‘ilo ha‘aku kovi, kehe ha kovi ‘e lau ko e angahala."
    },
    {
      "verse": 10,
      "text": "‘Osi, ko au pē ‘a Sihova ko ho ‘Otua, talu ‘a ‘Isipite ‘o fai mai; te u tuku ke ke toe nofo tēniti, hangē ko e fai lolotonga ‘a e kātoanga."
    },
    {
      "verse": 11,
      "text": "Pea kuo u lea hifo ki he kau palōfita; ‘io, ko au na‘a ku fakalahi vīsone; pea u fakafai ‘i he kau palōfita ‘eku ngaahi fakatātā."
    },
    {
      "verse": 12,
      "text": "Ko e koto kovi koā ‘a Kiliati? ‘Ā, kuo nau hoko ko e nge‘esi. ‘Oku fai ma‘u pē koā ‘e Kiliati ‘a e feilaulau pulu? ‘E hoko foki ‘enau ngaahi ‘ōlita hangē ko e ngaahi fokotu‘unga maka ‘i he kauefu ‘o e ngoue."
    },
    {
      "verse": 13,
      "text": "Ka ko Sēkope na‘a ne hola ki he tuku‘uta ‘o Sīlia, Pea na‘e ngāue ‘a ‘Isileli ke ma‘u ha uaifi, ‘Io, ke ma‘u ha uaifi na‘a ne fai ‘a e ngāue tauhi."
    },
    {
      "verse": 14,
      "text": "Ka ko e palōfita na‘e ‘ohake ai ‘e Sihova ‘a ‘Isileli mei ‘Isipite, Pea ko e palōfita na‘e fai‘aki hono tauhi."
    },
    {
      "verse": 15,
      "text": "Kuo langa‘i ‘e ‘Ifalemi ‘a e houhau kona: ko ia ‘e tuku hono toto ke tō kiate ia, pea ko ‘ene talakaa‘i ‘ene ‘Afio ‘e fakafoki ‘e hono ‘Eiki kiate ia."
    }
  ],
  "timestamp": "2025-08-08T15:56:33.732947"
}