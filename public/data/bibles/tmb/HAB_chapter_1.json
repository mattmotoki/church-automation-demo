{
  "book": "HAB",
  "book_name": "Habakkuk",
  "chapter": 1,
  "version_id": 1307,
  "url": "https://www.bible.com/bible/1307/HAB.1",
  "verses": [
    {
      "verse": 1,
      "text": "KO E kavenga mei he Ta‘ehāmai ‘a ia na‘e mamata ki ai ‘a Hapakuki ko e palōfita."
    },
    {
      "verse": 2,
      "text": "Ko futu, ‘Eiki, ‘eku tangi atu, kae ‘ikai te ke ongo‘i? ‘Oku ou ‘ioho atu, “Ko eni ē! Fakapō ē!” Kae ‘ikai te ke fakahaofi."
    },
    {
      "verse": 3,
      "text": "Ko e hā ‘oku ke tuku ai ke u sio ki he kovi? pea ke mo‘u vakaia ‘e koe ‘a e fakamamahi? Seuke, ‘oku fe‘ao mo au ‘a e fakamālohi mo e fakaehaua: pea ‘oku hoko ‘a e fepaki, pea ‘oku tupu ‘a e vākovi."
    },
    {
      "verse": 4,
      "text": "Ko hono ō ia ‘oku fakamalūlū ange ai ‘a e lao, pea ‘oku ‘ikai ke toe ‘alu atu ‘a e fakalao: he ‘oku lōkia ‘a e faitotonu ‘e he faihala; ‘o iku ai ki he fai atu ‘o e fakamaau kuo piko‘i."
    },
    {
      "verse": 5,
      "text": "Mou fakasio ‘i he ngaahi pule‘anga, ‘o tokanga, ‘o mou mātu‘aki fakatumutumu: he ‘oku ai ‘a e ngāue ‘oku ou fai ‘i homou taimi, ‘a ia ‘e ‘ikai te mou tui ki ai neongo na‘e ‘a‘au fakalāutelau."
    },
    {
      "verse": 6,
      "text": "He vakai ‘oku ou fokotu‘u ‘a e kau Kalitia, ‘a e pule‘anga anga fīta‘a mo ‘oho; ‘a ia ‘oku ha‘ele ki he ngaahi māukupu ‘o māmani, ke puke ha ngaahi nofo‘anga ‘oku ‘ikai ‘onautolu."
    },
    {
      "verse": 7,
      "text": "Ko e pule‘anga mamalu ia mo fakailifia: ko ‘ene fai fakamanu mo ‘ene fotu ‘oku tupu meiate ia pē."
    },
    {
      "verse": 8,
      "text": "Pea ko ‘enau fanga hoosi ‘oku ve‘evave ange ‘i he fanga lēpati, pea māsila ange ‘i he fanga ulofi ‘o e efiafi; pea ko ‘ene tau heka hoosi ‘oku fakatūtū: ‘io, ko ‘enau tau heka hoosi ‘oku nau ha‘u mei he mama‘o; ‘oku nau puna hangē ha ‘īkale ‘oku fakavave ke kai."
    },
    {
      "verse": 9,
      "text": "Kuo nau omi kotoa ke fai fakamālohi; ko honau mata ‘oku mo‘u sio pē ki mu‘a; he ‘oku nau puke pōpula ke tatau mo e ‘one‘one ‘ene tokolahi."
    },
    {
      "verse": 10,
      "text": "Seuke, ko e taha ko ia ‘oku ne va‘inga‘aki ‘a e ngaahi tu‘i, pea ko hou‘eiki ko e me‘a fakakata kiate ia: ko e taha ko ia ‘oku ne kata kakae ki he talitau‘anga kotoa pē; seuke te ne ‘ai ha ki‘i puke efu, ‘o kapa leva."
    },
    {
      "verse": 11,
      "text": "Toki laka ange ia, ‘a e matangi ni, ‘o ne mōia atu, ‘o ne halaia ai–‘a e taha ni ‘otua‘aki hono ivi."
    },
    {
      "verse": 12,
      "text": "‘Ikai ‘oku ke talu mei mu‘a, ‘e Sihova ko hoku ‘Otua, ‘a hoku Tāpuhā? tā ‘e ‘ikai te mau mate. ‘E Sihova, kuo ke tu‘utu‘uni ‘ena ke fai ‘a e fakamaau; ‘io, si‘i Makatu‘u, kuo ke ‘ai hono tu‘unga ke fai ha fakapoto."
    },
    {
      "verse": 13,
      "text": "‘Oku mā‘oni‘oni fau ho fofonga ke hanga ki ha me‘a hala, Pea ko e fakasio ki he ta‘etotonu ‘oku ‘ikai te ke lava; Ko e hā ‘oku ke fakasio ai ki he fa‘ahinga kākā, ‘O ke longo ai ‘i he folo ‘e he pau‘u ha taha ‘oku mā‘oni‘oni ange ‘iate ia?"
    },
    {
      "verse": 14,
      "text": "Pea ‘oku ke ngaohi ‘a e kakai ke hangē ko e fanga ika ‘i he tahi, Hangē ko e me‘a totolo ‘oku ‘ikai hano angi?"
    },
    {
      "verse": 15,
      "text": "‘Oku ne fusi kotoa ‘aki ‘ene māta‘u, ‘Oku ne ha‘o ‘i hono kupenga, ‘Oku ne tānaki kinautolu ‘i hono ūloa; Talu ai ‘ene fiefia mo tome‘e."
    },
    {
      "verse": 16,
      "text": "Ko hono ō ia ‘oku ne fai feilaulau ki hono kupenga, Pea ‘oku ne tutu ‘inisēnisi ki hono ūloa; He ka ne ta‘e‘oua ia ‘oku koto ngako hono ‘inasi, Pea fai kakano ‘ene me‘akai."
    },
    {
      "verse": 17,
      "text": "Ka ko e pehē koā ke ne tuu‘i hono kupenga, ‘O fai ai pē ‘ene fakapō kakai ta‘eha momou?"
    }
  ],
  "timestamp": "2025-08-08T15:56:48.284133"
}