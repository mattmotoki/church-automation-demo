{
  "book": "MAT",
  "book_name": "Matthew",
  "chapter": 4,
  "version_id": 1307,
  "url": "https://www.bible.com/bible/1307/MAT.4",
  "verses": [
    {
      "verse": 1,
      "text": "NA‘E toki ‘ohake ‘a Sīsū ‘e he Laumālie Mā‘oni‘oni ki he toafa ke ‘ahi‘ahi‘i ‘e he Tēvolo."
    },
    {
      "verse": 2,
      "text": "Pea hili ‘ene ‘aukai ‘i he ‘aho ‘e fāngofulu mo e pō ‘e fāngofulu, pea ne toki hālofia."
    },
    {
      "verse": 3,
      "text": "Pea ha‘u ‘a e Toko Taha Fakatauvele, ‘o ne pehē kiate ia, “Kapau ko e ‘Alo koe ‘o e ‘Otua, fekau ke hoko ‘a e ngaahi fo‘i maka ni ko e ngaahi fo‘i mā.”"
    },
    {
      "verse": 4,
      "text": "Ka ka tali ‘e ia ‘o pehē, Kuo tohi, ‘Oku ‘ikai mo‘ui ‘a e tangata ‘i he mā pē, ka ‘i he ngaahi folofola kotoa pē ‘oku ‘alu atu mei he fofonga ‘o e ‘Otua."
    },
    {
      "verse": 5,
      "text": "Pea toki ‘ave ia ‘e he Tēvolo ki he Kolo Tapu, ‘o ne fokotu‘u ia ki he tu‘ahivi ‘o e Temipale,"
    },
    {
      "verse": 6,
      "text": "mo ne pehē ki ai, Kapau ko e ‘Alo koe ‘o e ‘Otua, hopo ki lalo; he kuo tohi, He kouna ‘e ia ‘ene kau ‘āngelo telia ‘a koe; pea te nau fataki nima koe na‘a pākia ho va‘e ‘i ha maka."
    },
    {
      "verse": 7,
      "text": "Pea lea ‘a Sīsū kiate ia, kuo tohi foki, ‘E ‘ikai te ke ha‘aki ‘ahi‘ahi‘i ‘a e ‘Eiki ko ho ‘Otua."
    },
    {
      "verse": 8,
      "text": "Pea ‘ave foki ia ‘e he Tēvolo ki ha mo‘unga na‘e mā‘olunga ‘aupito, ‘o ne faka‘ali‘ali ki ai ‘a e ngaahi pule‘anga kotoa pē ‘o māmani mo honau nāunau;"
    },
    {
      "verse": 9,
      "text": "‘o ne pehē kiate ia, ko e ngaahi me‘a ni kotoa pē te u ‘atu mo‘ou, ‘o kapau te ke fakatōmape‘e ‘o lotu kiate au."
    },
    {
      "verse": 10,
      "text": "Pea toki pehē ‘e Sīsū, Sētane, fei mo ‘alu! he kuo tohi, Ko e ‘Eiki ko ho ‘Otua te ke lotu ki ai, pea ko ia pē toko taha te ke ‘otua ‘aki."
    },
    {
      "verse": 11,
      "text": "Pea toki tukuange ia ‘e he Tēvolo: pea ‘iloange na‘e ha‘u ha kau ‘āngelo ‘o fai ha tauhi kiate ia."
    },
    {
      "verse": 12,
      "text": "Pea ‘i he‘ene fanongo kuo tuku ‘a Sione ki he pilīsone, na‘a ne ‘alu ange ki Kāleli."
    },
    {
      "verse": 13,
      "text": "Pea ne hiki mei Nāsaleti, ‘o ne ‘alu ‘o nofo ‘i Kāpaneume, ‘a ia ‘oku ‘i he matātahi, ‘i he ngata‘anga ‘o Sepulone mo Nafitalai:"
    },
    {
      "verse": 14,
      "text": "koe‘uhi ke fakamo‘oni ki he me‘a na‘e lea‘aki ‘e he palōfita ko ‘Aisea, ‘o pehē,"
    },
    {
      "verse": 15,
      "text": "He fonua ‘o Sepulone, He fonua ‘o Nafitalai, He potu hanga ki tahi, ‘A Tu‘a Soatani, ‘A Kāleli ‘o Senitaile;"
    },
    {
      "verse": 16,
      "text": "Ko e kakai nofo he po‘uli Na‘a nau mamata ki ha maama lahi; Pea ko e nofo he fonua tonu mo e malu ‘o Mate Na‘e hopo ha maama kiate kinautolu."
    },
    {
      "verse": 17,
      "text": "Mei he taimi ko ia na‘e kamata ‘a Sīsū ke malanga, ‘o pehē, Mou fakatomala, he kuo ofi ‘a e Pule‘anga ‘o Hēvani."
    },
    {
      "verse": 18,
      "text": "Pea ‘i he‘ene ‘eve‘eva ‘i he matātahi ‘o e Tahi Kāleli, na‘a ne vakai ki ha tautehina, ko Saimone ‘oku ui ko Pita, pea mo ‘Anitelū ko hono tehina ‘oku na sili, he ko e ongo toutai."
    },
    {
      "verse": 19,
      "text": "Pea pehē ‘e ia kiate kinaua, Mo omi ‘o muimui ‘iate au, pea te u ngaohi kimoua ko e ongo toutai tangata."
    },
    {
      "verse": 20,
      "text": "Pea na li‘aki leva hona kupenga, ‘o na muimui kiate ia."
    },
    {
      "verse": 21,
      "text": "Pea kuo ne laka atu mei ai, na‘a ne vakai ki ha tautehina kehe, ko Sēmisi ko e foha ‘o Sēpeti, pea mo Sione ko hono tehina, ‘oku nau ‘i he vaka mo Sēpeti ko ‘ena tamai, ‘o fai ‘enau pena kupenga. Pea na‘a ne ui kinaua."
    },
    {
      "verse": 22,
      "text": "Pea na tuku leva ‘a e vaka mo ‘ena tamai, ‘o na muimui kiate ia."
    },
    {
      "verse": 23,
      "text": "Pea na‘a ne foli ‘a Kāleli kātoa, he‘ene faiako ‘i honau ngaahi falelotu, mo ne malanga‘aki ‘a e Kōsipeli ‘o e Pule‘anga: pea neongo pe ko e hā ha alangamahaki na‘e ‘i he kakai ‘Isileli, pe ha mahamahaki, na‘a ne fakamo‘ui ia."
    },
    {
      "verse": 24,
      "text": "Pea mafola atu hono ongoongo ki Sīlia kātoa; pea nau ‘omi kiate ia ‘a e kakai kotoa pē na‘e puke, ‘a kinautolu na‘e mo‘ua, ‘i he ngaahi mahaki kehekehe ‘o fakamamahi, ‘a e ‘āvea mo e puke fakataimi mo e mamatea, pea na‘a ne fakamo‘ui kinautolu."
    },
    {
      "verse": 25,
      "text": "Pea na‘e tulimui kiate ia ha ngaahi fu‘u kakai lahi, mei Kāleli, mo Tikapolusi, mo Selusalema, mo Siutea, pea mo Tu‘a Soatani."
    }
  ],
  "timestamp": "2025-08-08T15:56:59.335082"
}