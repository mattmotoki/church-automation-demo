{
  "book": "PSA",
  "book_name": "Psalms",
  "chapter": 106,
  "version_id": 1307,
  "url": "https://www.bible.com/bible/1307/PSA.106",
  "verses": [
    {
      "verse": 1,
      "text": "HALELU‘IA. Fakafeta‘i kia Sihova; he ‘oku lelei ia; He ‘oku tolonga ‘o ta‘engata ‘ene ‘alo‘ofa."
    },
    {
      "verse": 2,
      "text": "Ko hai te ne malea‘aki ‘a e ngaahi ngāue mafi ‘a Sihova, Pe tala hono fakamālō kotoa?"
    },
    {
      "verse": 3,
      "text": "Monū‘ia ā ka ko ia ‘oku ne tauhi ‘a e konisitūtone, ‘A e taha ‘oku faitotonu ‘i he taimi kotoa pē."
    },
    {
      "verse": 4,
      "text": "Manatu ‘ofa mai, ‘Eiki, ‘o hangē ko ho‘o fai ki ho kakai; ‘A‘ahi kiate au ‘aki ho‘o fakamo‘ui:"
    },
    {
      "verse": 5,
      "text": "Ke u sio ki he tu‘umālie ho‘o fanga pele na, ‘O fiefia ‘i he fiefia ‘a ho pule‘anga, Pea u pōlepole fakataha mo ho tofi‘a."
    },
    {
      "verse": 6,
      "text": "Kuo mau hia fakataha mo homau tupu‘anga, Kuo mau fai kovi, kuo mau talangata‘a."
    },
    {
      "verse": 7,
      "text": "Ko ‘emau ngaahi kui ‘i ‘Isipite na‘e ‘ikai te nau tokanga ki ho‘o ngāue mana; Na‘e ‘ikai te nau manatu ki he lahi ho‘o ngāue ‘ofa: Ka na‘a nau angatu‘u ‘i he matātahi ‘o e Tahi Kulokula."
    },
    {
      "verse": 8,
      "text": "Ka koe‘uhi ko hono fu‘u huafa na‘a ne fai honau fakamo‘ui, Ke fakae‘a hono fu‘u ivi."
    },
    {
      "verse": 9,
      "text": "Pea ne valoki ‘a e Tahi Kulokula, pea na‘e mōmoa: Pea ne fakahā‘ele kinautolu ‘i he loloto, ‘o hangē ha toafa."
    },
    {
      "verse": 10,
      "text": "Pea ne fakahaofi kinautolu mei he nima ‘o ia na‘e fehi‘a mai: ‘Io, na‘a ne huhu‘i mei he nima ‘o e fili."
    },
    {
      "verse": 11,
      "text": "Pea na‘e lōfia ‘e he tahi honau kau fakamamahi: Na‘e ‘ikai ha taha ‘e toe mei ai."
    },
    {
      "verse": 12,
      "text": "Pea nau tui ai ki he‘ene folofola; ‘O nau hiva ‘aki hono kolōlia."
    },
    {
      "verse": 13,
      "text": "Ha me‘a ka vave ka ko e ngalo ‘iate kinautolu ‘ene fa‘a fai; Koloto ke nau ki‘i tatali ki ha‘ane angi."
    },
    {
      "verse": 14,
      "text": "Ka na‘e hulu ‘enau ‘uakai he toafa, Pea nau ala‘aki kia ‘Ela ‘i he lala."
    },
    {
      "verse": 15,
      "text": "Pea ne ‘ange ‘a e me‘a na‘a nau kole; Ka ne tuku atu ‘a e tutue ki honau laumālie."
    },
    {
      "verse": 16,
      "text": "Na‘a nau meheka foki kia Mōsese ‘i he ‘apitanga; Kia ‘Ēlone ko e tāpuhā ‘a Sihova."
    },
    {
      "verse": 17,
      "text": "Toki mafa‘a ‘a e kelekele, ‘o folofua ‘a Tētani, ‘O mapuni ki he fakataha ‘a ‘Apilami."
    },
    {
      "verse": 18,
      "text": "Pea na‘e tupu ha afi ‘i he fakataha na‘e kau: Na‘e keina ‘e ha afi ‘a e kau pau‘u."
    },
    {
      "verse": 19,
      "text": "Na‘a nau ngaohi ha kafi ‘i Hōlepi, Pea nau tō lafalafa he ‘ao ‘o e ‘īmisi."
    },
    {
      "verse": 20,
      "text": "Pea nau fetongi ‘a e kolōlia ‘onautolu ‘Aki ‘a e fakatātā ‘o e pulu kai mohuku!"
    },
    {
      "verse": 21,
      "text": "Na‘e ngalo honau ‘Otua fakamo‘ui, ‘A ia kuo ne fai ‘i ‘Isipite ‘a e ngaahi me‘a lalahi."
    },
    {
      "verse": 22,
      "text": "‘Io, kuo ne fai he fonua ‘o Hami ‘ani mana, Me‘a fakailifia ‘i he Tahi Kulokula."
    },
    {
      "verse": 23,
      "text": "Ko ia na‘a ne lau honau faka‘auha, Ka ne ta‘e‘oua ‘a Mōsese kuo ne filia ‘Ene tu‘u ‘i he ava ke talia, ‘O fakaheke hono houhau mei he faka‘auha."
    },
    {
      "verse": 24,
      "text": "Na‘a nau fakafisi foki ki he fonua māna‘ia, Na‘e ‘ikai te nau tui ki he‘ene folofola."
    },
    {
      "verse": 25,
      "text": "Pea nau mumuhu ‘i honau ngaahi tēniti, Na‘e ‘ikai te nau fakaongo ki he le‘o ‘o e ‘Eiki."
    },
    {
      "verse": 26,
      "text": "Toki hiki ia kiate kinautolu hono nima, Tokua te ne ‘ai ke nau tō he toafa:"
    },
    {
      "verse": 27,
      "text": "Pea te ne ‘ai hono hako ke tō ki he ngaahi pule‘anga, Pea te ne veteki kinautolu ‘i he ngaahi fonua."
    },
    {
      "verse": 28,
      "text": "Na‘a nau luva foki kinautolu kia Peali-peoli. Pea ko e ngaahi feilaulau ki he mate na‘a nau kai."
    },
    {
      "verse": 29,
      "text": "Pea nau fakatupu houhau ‘aki ‘enau fai anga; Pea na‘e pā mai kiate kinautolu ha mala."
    },
    {
      "verse": 30,
      "text": "Toki tu‘u ‘a Finiasi, ‘o fai hono tautea totonu, Pea na‘e ta‘ofi ai ‘a e ‘au."
    },
    {
      "verse": 31,
      "text": "Pea na‘e lau ia ma‘ane mā‘oni‘oni, ‘I he to‘utangata mo e to‘utangata ‘o ta‘ehili."
    },
    {
      "verse": 32,
      "text": "‘I Vai-Mēlipa foki na‘a nau fakatupu houhau, Pea kai me‘a kovi ai ‘a Mōsese koe‘uhi ko kinautolu;"
    },
    {
      "verse": 33,
      "text": "He na‘e angatu‘u ki Hono Laumālie ‘e kinautolu na, Pea ko e ngutu ‘o ē na‘e lea papūnoa."
    },
    {
      "verse": 34,
      "text": "Na‘e ‘ikai te nau faka‘auha ‘a e ngaahi fa‘ahinga, ‘Osi, kuo pehē honau fekau ‘e Sihova:"
    },
    {
      "verse": 35,
      "text": "Ka na‘a nau fefiofi mo e ngaahi pule‘anga na, ‘O nau ako ‘enau ngaahi fai anga."
    },
    {
      "verse": 36,
      "text": "Pea nau tauhi ‘enau ngaahi tamapua, ‘A ia na‘e hoko ko e tauhele kiate kinautolu na."
    },
    {
      "verse": 37,
      "text": "Pea nau feilaulau ‘aki ‘enau fānau tangata mo fānau fefine Ki ‘ani fa‘ahikehe;"
    },
    {
      "verse": 38,
      "text": "‘Io, ko e toto ta‘ehalaia na‘a nau lilingi, Ko e toto ‘o ‘enau fānau tangata mo fefine, ‘A ia na‘a nau feilaulau ‘aki ki he ngaahi tamapua ‘o Kēnani, Pea na‘e maumau ‘a e tapu ‘o e fonua ‘i he fu‘u toto ko ē."
    },
    {
      "verse": 39,
      "text": "Pea nau fu‘u ‘uli ‘i he‘enau ngaahi fai anga, Pea nau tango tu‘u he‘enau ngaahi tō‘onga."
    },
    {
      "verse": 40,
      "text": "Toki kakaha ki hona kakai ‘a e tuputāmaki ‘o Sihova, Pea ne fakalili‘a ki hono tofi‘a."
    },
    {
      "verse": 41,
      "text": "Pea ne tuku ke fa‘iteliha kiate kinautolu ‘a e ngaahi kakai, Pea na‘e pule‘i kinautolu ‘e he fa‘ahinga na‘e fehi‘a mai."
    },
    {
      "verse": 42,
      "text": "Pea na‘e fakaehaua kinautolu ‘e honau ngaahi fili na, Pea nau holofa ‘i honau lalo nima."
    },
    {
      "verse": 43,
      "text": "Tu‘o lahi ‘ene hamusi kinautolu; Ka nau angatu‘u ai pē ‘i he‘enau fakakaukau, Pea nau tō ki lalo ‘i he‘enau pau‘u."
    },
    {
      "verse": 44,
      "text": "Ka ka ‘afio‘i ‘e ia ‘a e mamahi ‘oku nau ‘i ai, He‘ene fanongo ki he‘enau tangi:"
    },
    {
      "verse": 45,
      "text": "Pea ne manatu‘i ma‘anautolu ‘ene fuakava, ‘O ne faka‘atu‘i kinautolu, hono kuo lahi ‘ene ‘ofa."
    },
    {
      "verse": 46,
      "text": "Pea ne tuku ke nau ‘ofeina ‘I he ‘ao ‘o e kakai kuo ‘ave kinautolu ke pōpula."
    },
    {
      "verse": 47,
      "text": "Fakamo‘ui kimautolu, ‘e Sihova ko homau ‘Otua, ‘O tānaki mei he ngaahi pule‘anga, Ke mau fakafeta‘ia ho huafa tāpuhā, Mo fepolepolei he tala ‘o e mālō ‘o e ‘Afiona."
    },
    {
      "verse": 48,
      "text": "Ko e fakamālō ‘o Sihova ko e ‘Otua ‘o ‘Isileli, Ke fai mei ‘ītāniti ki ‘ītāniti; Pea ke pehē ‘e he kakai kotoa, ‘Ēmeni! Halelu‘ia!"
    }
  ],
  "timestamp": "2025-08-08T15:55:37.846321"
}