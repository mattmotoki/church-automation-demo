{
  "book": "NUM",
  "book_name": "Numbers",
  "chapter": 11,
  "version_id": 1307,
  "url": "https://www.bible.com/bible/1307/NUM.11",
  "verses": [
    {
      "verse": 1,
      "text": "PEA ko e tō‘onga ‘a e kakai na‘e hangē kuo hoko ha mala, he‘enau fakapū atu ‘enau lāunga kia Sihova: pea ‘i he fanongo ki ai ‘a Sihova, na‘a ne tuputāmaki, pea na‘e pā ‘a e afi ‘a e ‘Eiki kiate kinautolu, ‘o keikeina mei he taupotu ‘o e ‘apitanga."
    },
    {
      "verse": 2,
      "text": "Pea tangi ‘a e kakai kia Mōsese; pea ne hufekina kinautolu ki he ‘Eiki, pea ngata ‘a e afi."
    },
    {
      "verse": 3,
      "text": "Ko ia na‘e fakahingoa ‘a e potu ko ia ko Tāpela (ko Vela) koe‘uhi ko e pā kiate kinautolu ‘a e afi ‘a Sihova."
    },
    {
      "verse": 4,
      "text": "Pea ko e ‘Isileli tea na‘e ‘i honau lotolotonga na‘a nau mātu‘aki manatu ki he me‘akai: pea ko e kau ‘Isileli foki na‘a nau toe tangi, he‘enau pehē, Ko hai ‘e ‘omi ha‘atau kiki?"
    },
    {
      "verse": 5,
      "text": "‘Oku mau manatu ki he ika na‘a mau kai ta‘etotongi ‘i ‘Isipite; ‘a e kukumipa, mo e meleni, mo e liki, mo e onioni, mo e kāliki:"
    },
    {
      "verse": 6,
      "text": "ka ko eni kuo kauikafa ‘etau mo‘ui; ‘oku ‘ikai ha momo‘i me‘a: ko e mana ni ‘oku tau sio ki ai."
    },
    {
      "verse": 7,
      "text": "(Pea ko e mana na‘e hangē ia ko e tenga‘i kolianita, ko e mokimoki‘i me‘a hangē ko ha mata‘itofe."
    },
    {
      "verse": 8,
      "text": "Na‘e fai holo ‘a e kakai hono tufi, ‘o nau momosi ‘i he ngaahi me‘a momosi, pe tuki ‘i he ngaahi tukinga, pea nau haka ‘i he ngaahi kulo, mo nau ngaohi keke ‘aki: pea ko hono ifo na‘e hangē ko e ifo ‘o e keke natu lolo."
    },
    {
      "verse": 9,
      "text": "Pea ka tō po‘uli ‘a e hahau ki he ‘apitanga, na‘e tō mo ia ‘a e mana)."
    },
    {
      "verse": 10,
      "text": "Pea fanongo ‘e Mōsese ki he kakai ‘oku tangi honau ngaahi fāmili takitaha ‘i honau mata tēniti, mo e langa‘i ai ‘a e tuputāmaki lahi ‘a Sihova, pea na‘e tau kovi kia Mōsese."
    },
    {
      "verse": 11,
      "text": "Pea fakatau folofola ‘a Mōsese ki he ‘Eiki, ‘o pehē, Ko e hā kuo ke ngaohikovi‘i ai ho‘o tamaio‘eiki ko au? Pea ko e hā kuo ‘ikai ai te ke hāngaifofonga mai ‘a e ‘Afiona, ho‘o tuku mai ke u fuesia ‘a e kakai ni kotoa?"
    },
    {
      "verse": 12,
      "text": "He ko au na‘a ku feitama‘i ‘a e fu‘u kakai ni? Pe ko au na‘a ku fā‘ele‘i kinautolu, koe‘uhi ke ke folofola mai ai ‘o pehē, Fua kinautolu ‘i ho fatafata, ‘o hangē ko e fua ‘o ha tamasi‘i huhu ‘e he tamai tauhi, kae‘oua ke a‘usia ‘a e kelekele na‘a ke fuakava ai ki he‘enau ngaahi kui?"
    },
    {
      "verse": 13,
      "text": "Mei fē ha‘aku kiki ke ‘atu ki he fu‘u kakai ni? Ka ‘oku nau tangi mai kiate au, ‘o pehē, ‘Omi ha‘amau kiki ke mau kai."
    },
    {
      "verse": 14,
      "text": "‘E ‘ikai te u lava au ke fua toko taha ‘a e fu‘u kakai ni, he ‘oku mamafa fau kiate au."
    },
    {
      "verse": 15,
      "text": "Pea kapau te ke fai pehē kiate au, pe‘i tāmate‘i mu‘a au ke ‘osi, ‘o kapau mo‘oni ‘oku ke ‘ofa mai: koe‘uhi ke ‘oua na‘a ku sio ki he kovi ‘e hoko kiate au."
    },
    {
      "verse": 16,
      "text": "Pea folofola ‘a Sihova kia Mōsese, Tānaki mai kiate au ha toko fitungofulu ‘i he mātu‘a ‘Isileli, ha ni‘ihi ‘oku ke ‘ilo ko e mātu‘a ‘a e kakai, ‘o ‘ōfisa kiate kinautolu: pea te ke ‘omi kinautolu ki he Tēniti Fe‘iloaki‘anga ke nau tutu‘u ai fakataha mo koe."
    },
    {
      "verse": 17,
      "text": "Pea te u ‘alu hifo ‘o alea mo koe ‘i ai: pea te u vahe‘i mei he laumālie ‘oku ‘iate koe, ‘o ‘ai kiate kinautolu; pea te nau kau mo koe ‘i he fua ‘a e mamafa ‘o e kakai, ‘o ‘oua te ke fua toko taha pē."
    },
    {
      "verse": 18,
      "text": "Pea te ke tala ki he kakai, mou fakatāpui kimoutolu ki he ‘apongipongi, pea te mou kai kiki: he kuo mou tangi ‘o ongo kia Sihova, ‘o pehē, Ko hai ‘e ‘omi kiki ke mau kai? he na‘a mau tu‘umālie ‘i ‘Isipite: ko ia ‘e ‘atu ha‘amou kiki ‘e he ‘Eiki, pea te mou kai."
    },
    {
      "verse": 19,
      "text": "Tala‘ehai ‘e ‘aho taha pē ho‘omou kai, pe ua, pe nima, hongofulu, pe uofulu ‘aho:"
    },
    {
      "verse": 20,
      "text": "ka ko e māhina kātoa, kae‘oua ke hake mai ‘i homou fofonga, ‘o mou fakalili‘a ki ai: koe‘uhi ā kuo mou li‘aki ‘a e ‘Eiki ‘oku ‘i homou lotolotonga, pea kuo mou tangi ‘i hono ‘ao, ‘o pehē, Ko ‘emau hū mai mei ‘Isipite koe‘uma‘aki?"
    },
    {
      "verse": 21,
      "text": "Pea tali ‘e Mōsese, Ko e kakai ‘oku ou nofo ki ai ‘oku toko ono kilu ‘enau tau ha‘ele; ka kuo ke folofola mai, Te u ‘atu ha‘anau kiki ke nau kai ‘o māhina kātoa."
    },
    {
      "verse": 22,
      "text": "‘E tāmate‘i koā ‘a e monumanu ma‘anautolu ke nau mākona ai? pe tānaki mai ‘a e ika kotoa ‘o e tahi ke fe‘unga mo kinautolu?"
    },
    {
      "verse": 23,
      "text": "Pea folofola ‘a Sihova kia Mōsese, He kuo nounou ‘a e nima ‘o e ‘Eiki? te ke vakai eni pe ‘e hoko ‘eku lea kiate koe pe ‘ikai."
    },
    {
      "verse": 24,
      "text": "Pea hū kitu‘a ‘a Mōsese, ‘o ne tala ki he kakai ‘a e folofola ‘a Sihova: pea ne fakataha mai ha toko fitungofulu ‘i he mātu‘a ‘a e kakai, ‘o ne fokotu‘u takatakai ki he Tēniti."
    },
    {
      "verse": 25,
      "text": "Pea hā‘ele hifo ‘a Sihova ‘i he ‘Ao, ‘o fefolofolai mo ia, ‘o ne vahe‘i mei he laumālie na‘e ‘iate ia, ‘o ne tuku ki he fitungofulu‘i mātu‘a: pea ‘i he ‘iloange na‘e toka ‘a e laumālie kiate kinautolu pea nau palofisai; ka na‘e ‘ikai te nau toe fai."
    },
    {
      "verse": 26,
      "text": "Ka na‘e toe ha toko ua ‘i he ‘apitanga, ko e hingoa ‘o e taha ko ‘Elitati mo e taha ko Meitati: kae toka pē ‘a e laumālie kiate kinaua, he na‘a na ‘i he kakai tohi, ka na‘e ‘ikai te na ‘alu atu ki he Tēniti: pea na‘a na palofisai ‘i he ‘apitanga."
    },
    {
      "verse": 27,
      "text": "Pea lele mai ha talavou ‘o fakahā kia Mōsese, ‘o pehē, Ko ‘Elitati mo Meitati ‘oku na palofisai ‘i he ‘apitanga."
    },
    {
      "verse": 28,
      "text": "Pea tali ‘e Siosiua ko e foha ‘o Nuni ko e tauhi ‘o Mōsese, ko e taha ‘o hono tākanga, ‘o ne pehē, ‘Ēī Mōsese, ta‘ofi ‘ena me‘a."
    },
    {
      "verse": 29,
      "text": "Pea tali ‘e Mōsese ki ai, Ko ho‘o mamahi‘i au koā? ‘Ā, taumaiā ke palōfita ‘a e kakai kotoa ‘a e ‘Eiki, ke ‘atu mai ‘e he ‘Eiki hono laumālie kiate kinautolu!"
    },
    {
      "verse": 30,
      "text": "Pea foki ‘a Mōsese ki he ‘apitanga, ‘a ia mo e mātu‘a ‘Isileli."
    },
    {
      "verse": 31,
      "text": "Pea ‘alu atu ha matangi meia Sihova, ‘o fakateka mai ‘a e fanga kueili mei he tahi, ‘o tufaki mai ‘i he funga ‘apitanga, ‘o fe‘unga mo e vaa‘i hala ‘o e ‘aho ‘e taha ki hē mo ē, takatakai ki he ‘apitanga, pea fe‘unga mo e kiupite ‘e ua mei he funga kelekele."
    },
    {
      "verse": 32,
      "text": "Pea tutu‘u ‘a e kakai ‘i he ‘aho ko ia kātoa, mo e pō kātoa, mo e ‘aho kātoa ‘apongipongi, ‘o nau tufi ‘a e kueili: ko ia na‘e si‘i ‘ene tufi na‘e fe‘unga mo e homa ‘e hongofulu, pea nau tauaki ma‘anautolu takatakai ki he ‘apitanga."
    },
    {
      "verse": 33,
      "text": "Lolotonga na‘e kei ‘i honau vaha‘a nifo ‘a e kakano, te‘eki lamu, na‘e tafu ‘a e houhau ‘a Sihova ki he kakai, pea ne taa‘i kinautolu ‘aki ha tā lahi ‘aupito."
    },
    {
      "verse": 34,
      "text": "Ko ia na‘e fakahingoa ai ‘a e potu ko ē ko Kipilote-hataava (ko e Fa‘itoka ‘o e ‘Uakai): koe‘uhi na‘a nau tanu ai ‘a e kakai na‘e ‘uakai."
    },
    {
      "verse": 35,
      "text": "Mei Kipilote-hataava na‘e hiki ‘a e kakai ki Heseloti, pea nau nofo ai."
    }
  ],
  "timestamp": "2025-08-08T15:54:06.801400"
}