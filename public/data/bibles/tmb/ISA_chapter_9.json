{
  "book": "ISA",
  "book_name": "Isaiah",
  "chapter": 9,
  "version_id": 1307,
  "url": "https://www.bible.com/bible/1307/ISA.9",
  "verses": [
    {
      "verse": 1,
      "text": "HE ‘oku ‘ikai ha pūlou ki he fonua ‘oku ‘i ai ‘a e mamahi. Ko e taimi mu‘a na‘a ne fakame‘avale‘i. ‘a e fonua ‘o Sepulone mo e fonua ‘o Nafitalai; Ka ‘i he taimi kimui ‘oku ne fakalāngilangi‘i ‘a e hala tahi ‘a Tu‘a-Soatani, ‘a Kāleli ‘o e Senitaile."
    },
    {
      "verse": 2,
      "text": "Ko e kakai na‘e nofo he po‘uli ‘Oku nau mamata ki ha maama lahi; Ko e nofo ‘i he fonua ‘o e ‘ata ‘o mate, ‘Oku ulo ha maama kiate kinautolu."
    },
    {
      "verse": 3,
      "text": "‘Oku ke fakatokolahi ‘a e pule‘anga, ‘Oku ke fakalahi ‘enau fiefia: ‘Oku nau fiefia ‘i ho ‘ao ‘o hangē ko e fiefia ‘i he ututa‘u, Hangē ko e tome‘e ‘i he tufa vete."
    },
    {
      "verse": 4,
      "text": "He ko e ‘ioke ‘oku ne kavenga‘ia ai, Mo e ‘akau ha‘amo ‘oku kiate ia, ‘A e sēpita ‘o ia ‘oku ne fakaehaua ia, Kuo ke laiki ia ke lailai ‘o hangē ko e ‘aho ‘o Mitiani."
    },
    {
      "verse": 5,
      "text": "Seuke, ‘ilonga ha fakamālohi, Kuo fakamālohia ia ‘i he fepaki, Pea ‘ilonga ha pulupulu, Kuo unufō ‘i he toto; Pea kuo tuku kotoa ko e me‘a ke tutu, Ko e me‘akai ‘a e afi."
    },
    {
      "verse": 6,
      "text": "He kuo ‘alo‘i mai ha Tama, Kuo tuku mai ha Foha: Pea ‘e ‘i hono uma ‘a e pule‘anga. Pea ko e huafa ‘e ui‘aki Ko Fakaofo - ‘ene-fale‘i, ko e Helo-‘Otua, Ko e Tamai Ta‘engata, ko e ‘Eiki ‘o e Melino."
    },
    {
      "verse": 7,
      "text": "‘E ‘ikai fakangatangata ‘a e tupu ‘o ‘ene pule mo e melino, ‘Ene ‘afio ‘i he taloni ‘o Tēvita, Mo ‘ene pule ki hono pule‘anga, Ke fokotu‘u ia, pea ke pou ‘aki ‘a e fakakonisitūtone mo e faitotonu, Mei he taimi ni ‘o fai atu ki he ta‘engata. Ko e fua‘a ‘a Sihova Sāpaoti te ne fai ‘a e me‘a ko ia."
    },
    {
      "verse": 8,
      "text": "Fekau atu ‘e ‘Ātonai ha folofola kia Sēkope, Pea tō ia ki ‘Isileli,"
    },
    {
      "verse": 9,
      "text": "Pea kuo pau ke ‘ilo ‘a e kakai kotoa, ‘a e ‘Ifalemi mo e nofo Samēlia, ‘a kinautolu ‘oku nau lau ‘i he mofuta mo e fielahi ‘o honau loto."
    },
    {
      "verse": 10,
      "text": "Kuo holo koā ‘a e maka ‘umea? Pea tau langa ‘aki ‘a e maka kuo hele. Kuo tā koā ‘a e alanga sukamino? Pea tau fetongi ‘aki ‘a e sita."
    },
    {
      "verse": 11,
      "text": "Ka ‘e fokotu‘u ‘e Sihova ‘a e ngaahi fili ‘o Lēsini ke mā‘olunga ‘iate ia, pea te ne ue‘i hono ngaahi fili;"
    },
    {
      "verse": 12,
      "text": "ko Sīlia mei hahake, pea ko e kau Filisitia mei hihifo; pea te nau keina ‘a ‘Isileli ‘aki ‘a e ngutu ‘oku mafa‘a. Ka neongo ia kotoa, Ka ‘oku ‘ikai lolou hono houhau, Pea ‘oku kei mafao atu hono nima!"
    },
    {
      "verse": 13,
      "text": "Ka kuo ‘ikai tafoki ‘a e kakai kiate ia Na‘a ne taa‘i kinautolu, Pea ko Sihova Sāpaoti Na‘e ‘ikai te nau kumi ki ai."
    },
    {
      "verse": 14,
      "text": "Pea ‘e tu‘usi ‘e Sihova mei ‘Isileli ‘a e ‘ulu mo e iku, ‘a e lou-paame mo e kutu, ‘i ha ‘aho pē taha."
    },
    {
      "verse": 15,
      "text": "Ko e mātu‘a mo e kakai ‘ilonga, ko e ‘ulu ia; pea ko e palōfita ako loi ko e iku ia."
    },
    {
      "verse": 16,
      "text": "Pea kuo hoko ‘a e kau takimu‘a ‘o e kakai ni ko e kau taki hē; pea ko e kakai ‘oku takina ai ‘oku folofua."
    },
    {
      "verse": 17,
      "text": "Ko hono ō ia ‘e ‘ikai fiefia ‘a ‘Ātonai ‘i honau kau talavou, pea ‘e ‘ikai te ne faka‘atu‘i ‘enau kau tamai mate mo honau kau uitou: he ko e kau mālualoi fua pē mo e faikovi, pea ko e ngutu kotoa ‘oku lea‘aki ‘a e koto vale. Ka neongo ia kotoa, Ka ‘oku ‘ikai lolou hono houhau, Pea ‘oku kei mafao atu hono nima!"
    },
    {
      "verse": 18,
      "text": "He ‘oku vela ‘a e angahala hangē ha afi; ‘oku ne keina ‘a e talatala mo e ‘akau veli: ‘oku ne kohu hake ‘i he fihi ‘o e vao tātā, pea te nau takao, ‘o ‘alu hake ko e fu‘u pou kohu."
    },
    {
      "verse": 19,
      "text": "‘I he mahua ‘a e houhau ‘o Sihova Sāpaoti kuo hoko ‘a e fonua ko e me‘a vela: pea kuo hoko ‘a e kakai ‘o hangē ko e me‘akai ‘a e afi; ‘oku ‘ikai ma‘ema‘ekina ‘e ha taha hono kāinga."
    },
    {
      "verse": 20,
      "text": "Pea ‘oku nau tā mei to‘omata‘u, ka nau fiekaia pē; pea ‘oku nau keina mei to‘ohema, kae ‘ikai mākona: ‘oku nau kai takitaha ‘a e kakano ‘o honau nima ‘onautolu:"
    },
    {
      "verse": 21,
      "text": "‘oku fai ‘a Manase kia ‘Ifalemi, pea ‘oku fai ‘a ‘Ifalemi kia Manase: fai kinaua ‘osi pē kia Siuta. Ka neongo ia kotoa, Ka ‘oku ‘ikai lolou hono houhau, Ka ‘oku kei mafao atu hono nima!"
    }
  ],
  "timestamp": "2025-08-08T15:55:58.996750"
}