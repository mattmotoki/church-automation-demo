{
  "book": "PSA",
  "book_name": "Psalms",
  "chapter": 77,
  "version_id": 1307,
  "url": "https://www.bible.com/bible/1307/PSA.77",
  "verses": [
    {
      "verse": 1,
      "text": "‘OKU hake hoku le‘o kia ‘Elohimi, ka u tautapa mu‘a; Kuo hake hoku le‘o kia ‘Elohimi, pea ‘ofa ke ne fanongoa."
    },
    {
      "verse": 2,
      "text": "‘I he ‘aho ‘o ‘eku faingata‘a na‘a ku kumi kia ‘Ātonai ē: Na‘e mafao atu hoku nima ‘i he pō, ‘o ‘ikai mamate: Na‘e ‘ikai tali ‘a e fakalelu ‘e hoku laumālie."
    },
    {
      "verse": 3,
      "text": "Ka u ka manatu kia ‘Elohimi, pea u to‘e: Ka u ka fakalaulauloto, pea pongia hoku laumālie. (Sila)"
    },
    {
      "verse": 4,
      "text": "‘Oku ke puke hoku laumata: Kuo u mafatukituki, ‘o ‘ikai te u malea."
    },
    {
      "verse": 5,
      "text": "Kuo u fakamanatu ki he ngaahi ‘aho fuoloa, Ki he ngaahi ta‘u ‘a e ngaahi kuonga."
    },
    {
      "verse": 6,
      "text": "Na‘a ku pehē, Ka u manatua ‘eku fa‘a hiva Ka u talanoa mo hoku loto: Ka na‘e hanga hoku laumālie ‘o fai ‘a e ngaahi ‘eke."
    },
    {
      "verse": 7,
      "text": "‘E ta‘engata koā hoto li‘aki ‘e ‘Ātonai? ‘O ‘ikai te ne toe hāngai fofonga mai?"
    },
    {
      "verse": 8,
      "text": "Kuo ‘osi ‘ene ‘ofa ‘o ta‘engata? Kuo tuku ‘a e fai ‘ene tala‘ofa ki he ngaahi to‘utangata?"
    },
    {
      "verse": 9,
      "text": "Kuo ngalo ‘ia ‘Ela ‘a e angalelei? Pe kuo ne tāpuni ‘i he‘ene ‘ita ‘a e fai meesi?"
    },
    {
      "verse": 10,
      "text": "Pea u pehē, Ko hoku mahaki ia foki, ‘A e lau kuo liliu ‘a e to‘omata‘u ‘o ‘Elioni."
    },
    {
      "verse": 11,
      "text": "Ka u fakamatala ‘a e ngaahi ngāue ‘a IAA: He ‘oku ou fie fakamanatu ho‘o fai mana talu mei mu‘a."
    },
    {
      "verse": 12,
      "text": "Pea u fakakaukau ki ho‘o fai kātoa pē, ‘O fakalaulauloto ki ho‘o ngaahi ngāue."
    },
    {
      "verse": 13,
      "text": "Ko ho hala, ‘Elohimi, ‘oku fou ‘i mā‘oni‘oni: Ko hai ha ‘Otua ‘oku lahi tatau mo ‘Elohimi?"
    },
    {
      "verse": 14,
      "text": "Ko koe ‘a e ‘Otua fai me‘a lalahi: Kuo ke fakahā ho ivi ‘i he lotolotonga ‘o e ngaahi kakai."
    },
    {
      "verse": 15,
      "text": "Kuo ke huhu‘i ho kakai ‘aki ho nima, ‘A ha‘a Sēkope mo Siosifa. (Sila)"
    },
    {
      "verse": 16,
      "text": "Na‘e sio atu ‘a e fu‘u vai, ‘Elohimi, na‘e sio atu ‘a e fu‘u vai, ‘o fifiho: Seuke, na‘e mātu‘aki ngā‘ehu ‘a e ngaahi loloto."
    },
    {
      "verse": 17,
      "text": "Na‘e lingi vai ‘e he ngaahi ‘ao; Ko e ‘atā na‘e tuku atu ha le‘o: Ko ho‘o ngaahi ngahau foki na‘e puna holo."
    },
    {
      "verse": 18,
      "text": "Na‘e ‘i he ‘ahiohio ‘a e le‘o ho‘o mana; Na‘e fakamana ‘a māmani ‘e he ngaahi ‘uhila: Na‘e tete mo ngalulu ‘a e fonua."
    },
    {
      "verse": 19,
      "text": "Na‘e fou ‘i he vai ho hala, Pea ‘i he vai lahi ho hā‘ele‘anga, Pea ko ho ngaahi topuva‘e na‘e ‘ikai hā."
    },
    {
      "verse": 20,
      "text": "Na‘a ke taki ho kakai hangē ha fanga sipi pē, ‘O nima ‘aki ‘a Mōsese mo ‘Ēlone."
    }
  ],
  "timestamp": "2025-08-08T15:55:33.390385"
}