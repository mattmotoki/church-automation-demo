{
  "book": "2KI",
  "book_name": "2 Kings",
  "chapter": 23,
  "version_id": 1307,
  "url": "https://www.bible.com/bible/1307/2KI.23",
  "verses": [
    {
      "verse": 1,
      "text": "PEA ‘alu ‘a e fekau ‘a e tu‘i, ke tānaki mai ‘a e kau mātu‘a ‘o Siuta mo Selusalema."
    },
    {
      "verse": 2,
      "text": "Pea hā‘ele hake ‘a e tu‘i ki he fale ‘o Sihova, ‘a ia mo e kau tangata Siuta mo e nofo Selusalema, mo e kau taula‘eiki foki, mo e kau palōfita, ‘io, ‘a e kakai kotoa, ‘a e si‘i mo e lahi: pea ne lau ke ongo kiate kinautolu ‘a e ngaahi tala ‘o e Puka ‘o e Kovinānite, ‘a ia kuo ‘ilo ‘i he fale ‘o Sihova."
    },
    {
      "verse": 3,
      "text": "Pea tu‘u ‘a e tu‘i ki he pou, ‘o ne fai kovinānite ‘i he ‘ao ‘o Sihova, ke angimui ki he ‘Eiki, pea ke tauhi ‘ene ngaahi tu‘utu‘uni, mo ‘ene ngaahi fakamo‘oni, mo ‘ene ngaahi fekau ‘aki ‘a e loto kotoa, mo e laumālie kātoa, pea ke fakapapau ‘a e kovinānite ko eni kuo tohi ‘i he puka ni. Pea ‘io ‘a e kakai kotoa ki he kovinānite."
    },
    {
      "verse": 4,
      "text": "Pea fai tu‘utu‘uni ‘e he tu‘i kia Hilikaia ko e taula‘eiki lahi, pea ki he kau taula‘eiki fakaongo, pea ki he kau tauhi matapā, ke fakahū kitu‘a mei he Temipale ‘o Sihova ‘a e nāunau kotoa kuo ngaohi kia Peali, pea ki he ‘Āsela, pea ki he hōsitē kotoa ‘o langi; ‘o ne tutu kinautolu ‘i tu‘a Selusalema, ‘i he ngoue‘anga ‘o Kitilone, ‘o ne fetuku ‘a e efuefu ki Pēteli."
    },
    {
      "verse": 5,
      "text": "Pea ne hifo ‘a e kau Ngāue, ‘a ia kuo tuku ‘e he ngaahi Tu‘i Siuta ke tutu ‘inisēnisi ‘i he ngaahi ‘esi ‘i he ngaahi kolo ‘o Siuta, mo e ngaahi feitu‘u ofi ki Selusalema; mo kinautolu foki na‘e tutu ‘inisēnisi kia Peali, ki he la‘ā, mo e māhina, pea ki he sōtiaka, pea ki he hōsitē kotoa ‘o langi."
    },
    {
      "verse": 6,
      "text": "Pea ne fakahū ki tu‘a ‘a e ‘Āsela mei he fale ‘o Sihova, ‘o ‘ave ki tua‘ā Selusalema ki he vai ko Kitilone, ‘o ne tutu ‘i he vai ko ia, ‘o ne tuki ke efu, ‘o ne laku ‘a e efu ko ia ki he fa‘itoka ‘o lāuvale."
    },
    {
      "verse": 7,
      "text": "Pea ne holoki ‘a e ngaahi fale ‘o e kau fakasōtoma, ‘a ia na‘e ‘i he fale ‘o Sihova, ‘a ia na‘e lalanga ai ‘e he kau fefine ‘a e ngaahi fale tupenu ki he ‘Āsela."
    },
    {
      "verse": 8,
      "text": "Pea ne ‘omi ‘a e kau taula‘eiki kotoa pē mei he ngaahi kolo ‘o Siuta, ‘o ne ‘uli‘i ‘a e ngaahi ‘esi, ‘a ia kuo tutu ‘inisēnisi ai ‘e he kau taula ko ia, mei Kepa ki Peasipa; ‘o ne holoki ‘a e ngaahi ‘esi ‘o e matanikolo, ‘a ia na‘e ‘i he hū‘anga ‘o e matanikolo ‘o Siosiua ko e pule kolo, ‘o tu‘u fakato‘ohema ‘i ho‘o hū ki he matanikolo."
    },
    {
      "verse": 9,
      "text": "Ka ko e kau taula ‘o e ngaahi ‘esi na‘e ‘ikai te nau ‘alu hake ke ngāue ‘i he ‘ōlita ‘o Sihova ‘i Selusalema, ka na‘a nau kai mā ta‘elēvani fakataha mo honau kāinga."
    },
    {
      "verse": 10,
      "text": "Pea na‘a ne ‘uli‘i ‘a Tōfeti, ‘a ia ‘oku ‘i Kihena, ke ‘oua na‘a tuku ‘e ha taha hano foha pe ‘ōfefine ke ‘asi ai ‘i he afi kia Moloke."
    },
    {
      "verse": 11,
      "text": "Pea ne ‘ave ‘a e fanga hoosi kuo foaki ‘e he ngaahi Tu‘i Siuta kia La‘a ‘o tuku ‘i he loki ‘o Nētani-Mēleki ko e ‘iunoke na‘e nofo ‘i he fakafaletolo, ‘i he hū‘anga ‘o e fale ‘o Sihova; pea ko e ngaahi sāliote ‘a La‘a na‘a ne tutu."
    },
    {
      "verse": 12,
      "text": "Pea ko e ngaahi ‘ōlita na‘e tu‘u ‘i he tu‘a fale‘olunga ‘o ‘Āhasi, ‘a ia na‘e ngaohi ‘e he ngaahi Tu‘i Siuta, pea mo e ngaahi ‘ōlita na‘e ngaohi ‘e Manase ‘i he ongo loto‘ā ‘i he fale ‘o Sihova, na‘e holoki kotoa ‘e he tu‘i, ‘o ne leleaki mei ai, ‘o ne laku honau efu ki he vai ko Kitiloni."
    },
    {
      "verse": 13,
      "text": "Pea ko e ngaahi ‘esi na‘e ‘i he hāngai ki Selusalema, ‘i he potu to‘omata‘u ‘o Mo‘unga Kovi, ‘a ia na‘e langa ‘e Solomone ko e Tu‘i ‘Isileli kia ‘Asiteloti ko e fa‘ahikehe fakalielia ‘o e kau Saitoni, pea kia Kīmosi ko e fa‘ahikehe fakalielia ‘o Moape, pea kia Milikomi ko e fa‘ahikehe mousa‘a ‘o Ha‘a ‘Āmoni, na‘e ‘uli‘i kotoa ‘e he tu‘i."
    },
    {
      "verse": 14,
      "text": "Pea ne laiki ‘a e ngaahi pou tapu, ‘o ne tā hifo ‘a e ngaahi ‘Āsela, ‘o ne fakafonu honau ngaahi potu ‘aki ‘a e hui ‘o e kakai."
    },
    {
      "verse": 15,
      "text": "Pea ko e ‘ōlita foki na‘e ‘i Pēteli, ‘a e ‘esi na‘e ngaohi ‘e Selopoame foha ‘o Nīpati, ‘a ia ne ne fakaangahala‘i ‘a ‘Isileli, ‘io, ko e ‘ōlita ko ia mo e ‘esi na‘a ne holoki; pea na‘a ne tutu foki ‘a e ‘esi, ‘o ne tuki ke efu, ‘o ne tutu ‘a e ‘Āsela."
    },
    {
      "verse": 16,
      "text": "Pea ‘i he tafoki ‘a Siosaia na‘a ne vakai ‘a e ngaahi fonualoto na‘e ‘i ai ‘i he mo‘unga; pea ne fekau ke ‘omi ‘a e hui mei he ngaahi fonualoto ko ia, ‘o ne tutu ‘i he funga ‘ōlita ke ‘uli‘i ia, ‘o hangē ko e folofola ‘a Sihova na‘e tala ‘e he tangata ‘o ‘Elohimi, ‘a ia na‘a ne fakahā ‘a e ngaahi me‘a ko ia."
    },
    {
      "verse": 17,
      "text": "Pea ne folofola mai, Ko e hā ‘a e maka fakamanatu ko ena ‘oku ou sio ki ai? Pea tali ‘a e kakai ‘o e kolo, Ko e fonualoto ia ‘o e tangata ‘o ‘Elohimi, ‘a ia na‘a ne ha‘u mei Siuta, ‘o tala ‘a e ngaahi me‘a ko ia kuo ke fai ki he ‘ōlita ‘i Pēteli."
    },
    {
      "verse": 18,
      "text": "Pea ne folofola, Tuku ai pē ia: ‘oua e hiki ‘e ha taha hono ngaahi hui ‘o‘ona. Ko ia na‘a nau lakai hono hui, mo e hui ‘a e palōfita na‘e ha‘u mei Samēlia."
    },
    {
      "verse": 19,
      "text": "Pea ko e ngaahi fale ‘esi foki na‘e ‘i he ngaahi kolo ‘o Samēlia, ‘a ia na‘e ngaohi ‘e he ngaahi Tu‘i ‘Isileli mo e fakatupu houhau, na‘e ‘ave ia ‘e Siosaia, ‘o ne fai ki ai ‘a e falengā ngāue kuo ne fai ‘i Pēteli."
    },
    {
      "verse": 20,
      "text": "Pea ne feia ‘a e kau taula ‘esi na‘e ‘i ai ‘i he ngaahi funga ‘ōlita, ‘o ne tutu ai ‘a e ngaahi hui ‘o e kakai, ‘o ne toki foki ki Selusalema."
    },
    {
      "verse": 21,
      "text": "Pea fai tu‘utu‘uni ‘a e tu‘i ki he kakai kotoa, ‘o pehē, Mou fai ‘a e Pāsova kia Sihova ko homou ‘Otua, ‘o hangē ko e me‘a kuo tohi ‘i he Puka ‘o e Kovinānite ni."
    },
    {
      "verse": 22,
      "text": "Tala atu, na‘e ‘ikai fai ha Pāsova pehē talu ‘a e kuonga ‘o e Kau Fakamaau na‘e fakamaau ‘a ‘Isileli, ‘io, ‘i he kuonga kotoa ‘o e ngaahi Tu‘i ‘Isileli mo e ngaahi Tu‘i Siuta;"
    },
    {
      "verse": 23,
      "text": "ka ‘i hono hongofulu mā valu ta‘u ‘o Kingi Siosaia na‘e fai ‘a e Pāsova ko eni kia Sihova ‘i Selusalema."
    },
    {
      "verse": 24,
      "text": "Kae‘uma‘ā foki ko e kau fakahā‘ele fa‘ahikehe, mo e kau fiemana, mo e ngaahi telāfimi, mo e ngaahi ‘aitoli, mo e ngaahi fakalielia kehekehe na‘e hā ‘i he fonua ‘o Siuta pea ‘i Selusalema, na‘e faka‘auha kotoa ‘e Siosaia, koe‘uhi ke ne fakapapau ‘a e ngaahi tala ‘o e Lao na‘e tohi ‘i he Puka kuo ‘ilo ‘e Hilikaia ko e taula‘eiki ‘i he fale ‘o Sihova."
    },
    {
      "verse": 25,
      "text": "‘Io, na‘e ‘ikai ha tu‘i mu‘a na‘e tatau mo ia, ‘a ia na‘e tafoki kia Sihova ‘aki ‘a e kotoa ‘o hono loto, mo e kotoa ‘o hono laumālie, mo e kotoa ‘o hono ivi, ‘o tatau pau mo e Lao ‘a Mōsese pea na‘e ‘ikai ke hoko ha taha ‘i mui hangē ko ia."
    },
    {
      "verse": 26,
      "text": "Ka neongo ia ka na‘e ‘ikai ke lolou ‘a e ‘Eiki mei he kakaha ‘o ‘ene fu‘u houhau, ‘a ‘ene ‘ita kuo tafunaki ki Siuta, koe‘uhi ko e ngaahi pau‘u kuo fakamamahi ‘aki ia ‘e Manase."
    },
    {
      "verse": 27,
      "text": "Pea na‘e folofola ‘a Sihova, Ko Siuta foki te u ‘ave mei hoku ‘ao, ‘o hangē ko ‘eku ‘ave ‘a ‘Isileli; pea te u li‘aki ‘a e kolo ko eni ne u fili ki ai, ‘a Selusalema foki, mo e fale ‘a ia ne u pehē ai, ‘E ‘i ai hoku hingoa."
    },
    {
      "verse": 28,
      "text": "Pea ko hono toe ‘o e ngāue ‘a Siosaia, mo e ngaahi me‘a na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 29,
      "text": "‘I hono kuonga ‘o‘ona na‘e ‘alu hake ‘a Felo Neko ko e Tu‘i ‘Isipite ki he vaitafe ko ‘Eufaletesi, ke tau‘i ‘a e Tu‘i ‘Āsilia: pea ‘alu ‘a Kingi Siosaia ke fakafetaulaki kiate ia; ‘a ia ne ne tāmate‘i ia ‘i Mekito, ‘i he‘ene sio ki ai."
    },
    {
      "verse": 30,
      "text": "Pea ‘ave ia mei Mekito kuo pekia ‘i he‘ene sāliote ‘e he‘ene kau tamaio‘eiki, ‘o nau ‘omi ki Selusalema, ‘o nau telio ia ‘i hono fonualoto ‘o‘ona. Pea na‘e to‘o ‘e he kakai ‘o ‘uta ‘a Sihoa‘asi foha ‘o Siosaia, ‘o nau pani ia, ‘o fakanofo ke tu‘i ke fetongi ‘ene tamai."
    },
    {
      "verse": 31,
      "text": "Na‘e uofulu mā tolu ta‘u ‘a Sihoa‘asi ‘i he‘ene kamata pule; pea na‘e tolu māhina ‘ene hau ‘i Selusalema; pea ko e hingoa ‘o ‘ene fa‘ē ko Hamutali ‘ōfefine ‘o Selemaia mei Līpina."
    },
    {
      "verse": 32,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē tofu pē ko e fai ‘a ‘ene ngaahi kui."
    },
    {
      "verse": 33,
      "text": "Pea kii‘i ia ‘e Felo Neko ‘i Līpila ‘i he fonua ‘o Hēmati, ko e me‘a ‘i he‘ene hau ‘i Selusalema; ‘o ne hilifaki ha mo‘ua ki he fonua, ko e teau‘i taleniti siliva pea mo ha taleniti koula."
    },
    {
      "verse": 34,
      "text": "Pea fakanofo ‘e Felo Neko ‘a ‘Īlaiakimi foha ‘o Siosaia ke fetongi ‘ene tamai, ‘o ne liliu hono hingoa ko Sihoiakimi: ka ko Sihoa‘asi na‘a ne ‘ave, pea ne a‘u ki ‘Isipite, ‘o ne pekia ai."
    },
    {
      "verse": 35,
      "text": "Pea ‘ange ‘e Sihoiakimi ‘a e siliva mo e koula kia Felo; ka na‘a ne ‘eke ki he fonua ke ‘ange ‘a e pa‘anga, ‘o hangē ko e fekau tonu ‘a Felo: na‘a ne hilifaki ‘a e siliva mo e koula ki he kakai ‘o ‘uta, ‘o taau mo e fatongia ‘o e tangata takitaha ke ‘ange kia Felo Neko."
    }
  ],
  "timestamp": "2025-08-08T15:54:49.810990"
}