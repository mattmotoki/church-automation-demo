{
  "book": "JOB",
  "book_name": "Job",
  "chapter": 8,
  "version_id": 1307,
  "url": "https://www.bible.com/bible/1307/JOB.8",
  "verses": [
    {
      "verse": 1,
      "text": "TOKI tali ‘a Pilitati ko e matāpule Sua‘a, ‘o ne pehē,"
    },
    {
      "verse": 2,
      "text": "‘E tuku ‘afē ho‘o lau pehē? Mo e hangē ha matangi hako ho‘o lea?"
    },
    {
      "verse": 3,
      "text": "He ‘e piko‘i ‘e ‘Ela ‘a e fakamaau? Pe mio‘i ‘e Sātai ‘a e totonu?"
    },
    {
      "verse": 4,
      "text": "Kapau kuo hia kiate ia ho‘o fānau, Pea kuo ne tuku kinautolu ki he nunu‘a ‘o ‘enau faikovi:"
    },
    {
      "verse": 5,
      "text": "Ko e me‘a kiate koe, ka ne ke mātu‘aki kumi kia ‘Ela, ‘O fai ho‘o kole kia Sātai;"
    },
    {
      "verse": 6,
      "text": "Kapau te ke ma‘a mo angatonu; Kuo pau te ne ‘ā ma‘au, ‘O fakafoki ho‘o nofo mā‘oni‘oni ko ē."
    },
    {
      "verse": 7,
      "text": "‘Io, ko ho kamata‘anga ko e me‘a si‘i, Kae hulu fau ho ngata‘anga."
    },
    {
      "verse": 8,
      "text": "He fehu‘i mu‘a ki he to‘utangata ‘e taha, Pea tokanga ki he ngaahi me‘a na‘e hakule ‘e he ngaahi kui ‘anautolu;"
    },
    {
      "verse": 9,
      "text": "(He ko e ha‘a ‘aneafi pē ‘a kitautolu, ‘O ‘ikai te tau ‘ilo ha me‘a; Koe‘uhi ko ‘etau mo‘ui ‘i māmani ko e ‘ata pē)"
    },
    {
      "verse": 10,
      "text": "‘O ‘ikai koā ako koe ‘e kinautolu na, ‘o tala, ‘O ‘a‘au ‘a e ngaahi me‘a kuo nau ongo‘i?"
    },
    {
      "verse": 11,
      "text": "‘E tupu ‘a e pepailo ta‘eha kele? ‘E tupu ‘a e kutu, ‘oka ‘ikai ha vai?"
    },
    {
      "verse": 12,
      "text": "Lolotonga ‘ene kei mata, pea te‘eki tu‘usi, Ko ia pē ‘i he ‘akau kotoa pē ‘oku velehia vave."
    },
    {
      "verse": 13,
      "text": "‘Oku pehē ‘a e ‘alunga ‘a ha‘a fakangalo ‘Otua; Mo e ‘auha ‘a e ‘amanaki ‘a e ta‘elotu:"
    },
    {
      "verse": 14,
      "text": "He ko hono pou ‘e fasi, Pea ko hono falala‘anga ko e fale ‘o hina."
    },
    {
      "verse": 15,
      "text": "‘Oku ne faaki ki hono fale ko ia, ka ‘oku ‘ikai tu‘u: ‘Oku ne puke ki ai, ka ‘oku ‘ikai ke ma‘u."
    },
    {
      "verse": 16,
      "text": "Si‘ene huhu‘a ‘i he mata ‘o e la‘ā, Pea ‘osi ‘a e ngoue‘anga ‘i he mafola hono pikilau."
    },
    {
      "verse": 17,
      "text": "Si‘ene a‘u ki ha tuva maka, ‘o takai ‘aki hono akaaka, Si‘ene sio hifo kuo falemaka‘ia."
    },
    {
      "verse": 18,
      "text": "Ka ‘iloange ‘e faka‘auha ia mei hono potu, Pea ‘e fakafisi leva ki ai, “‘Ā, kuo te‘eki ke u sio kiate koe.”"
    },
    {
      "verse": 19,
      "text": "Ko e mālie ē ‘o ē ‘alunga ko ē, Pea mei he efu ‘e tupu ha ni‘ihi kehe."
    },
    {
      "verse": 20,
      "text": "Tala atu, ‘oku ‘ikai ke li‘aki ‘e ‘Ela ‘a e angatonu, Pea ‘oku ‘ikai te na fepoupouaki mo e angahala."
    },
    {
      "verse": 21,
      "text": "‘Oua ke ne fakafonu ho ngutu ‘i he mavava, Mo ho loungutu ‘i he tuē."
    },
    {
      "verse": 22,
      "text": "‘E fakakofu takaea ‘a e kakai ‘oku fehi‘a kiate koe; Pea ko e tēniti ‘o e angahala ‘e iku ki he ‘ikai."
    }
  ],
  "timestamp": "2025-08-08T15:55:14.884591"
}