{
  "book": "PSA",
  "book_name": "Psalms",
  "chapter": 60,
  "version_id": 1307,
  "url": "https://www.bible.com/bible/1307/PSA.60",
  "verses": [
    {
      "verse": 1,
      "text": "‘E ‘OTUA, kuo ke li‘aki kimautolu, kuo ke ‘ai ke mau havehave; Kuo ke houhau mai; ‘ē, ‘ai ke mau mānava hake."
    },
    {
      "verse": 2,
      "text": "Na‘a ke tuku ‘a e fonua ke ngalulu; na‘a ke ‘ai ke mafahi: Fakama‘opo hono ngaahi mafahi, he na‘e fengatāliaki."
    },
    {
      "verse": 3,
      "text": "Kuo ke tuku ho‘o kakai ke ‘ilo me‘a fefeka: Kuo ke fakainu kimautolu ‘aki ha uaine ‘a ia ko e koto tāsipa."
    },
    {
      "verse": 4,
      "text": "Kuo ke ‘ange ki ho kakai lotu ha fuka, Ke nau hola tokua mei he kaufana! (Sila)"
    },
    {
      "verse": 5,
      "text": "Koe‘uhi ko ho‘o pele ke hamusi, Fakato‘omata‘u mai ho‘o fakamo‘ui, Pea tali kimautolu ni."
    },
    {
      "verse": 6,
      "text": "‘Oku ai ha folofola ‘a ‘Elohimi, Na‘e fai‘aki ‘ene mā‘oni‘oni, ‘Āua, te u fakamofuta mu‘a: Ko Sīkemi te u vetea, Pea ko e tele‘a ‘o Sūkoti te u tufa."
    },
    {
      "verse": 7,
      "text": "‘Oku ‘o‘oku ‘a Kiliati ē, Pea ‘o‘oku mo Manase; Pea ko ‘Ifalemi ko e tauhi hoku ‘ulu ia; Ko Siuta hoku sēpita."
    },
    {
      "verse": 8,
      "text": "Ko Moape hoku ipu kaukau‘anga; Ko ‘Ītomi te u lī ki ai hoku teka: Pe‘i fākaulu mai ‘a Filisitia."
    },
    {
      "verse": 9,
      "text": "Ko hai ‘e taki au ki he kolo ‘aa‘i? Ko hai na‘e ‘ave au ki ‘Ītomi?"
    },
    {
      "verse": 10,
      "text": "‘Ikai ko koe, ‘Elohimi, ne ke li‘aki kimautolu? ‘A e ‘Elohimi ‘oku ‘ikai ke hā‘ele mo ‘emau ngaahi kongakau."
    },
    {
      "verse": 11,
      "text": "‘Omi tokoni mo tali ‘a e fili: He ko e tokoni ‘a e tangata ko e koto nge‘esi"
    },
    {
      "verse": 12,
      "text": "Te tau fai fita ‘ia ‘Elohimi: He ko ia ia te ne malaki hotau ngaahi fili."
    }
  ],
  "timestamp": "2025-08-08T15:55:30.686914"
}