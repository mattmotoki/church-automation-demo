{
  "book": "2SA",
  "book_name": "2 Samuel",
  "chapter": 23,
  "version_id": 1307,
  "url": "https://www.bible.com/bible/1307/2SA.23",
  "verses": [
    {
      "verse": 1,
      "text": "PEA ko eni ‘a e lea tuku ‘a Tēvita: Ngonengone ‘a e foha ‘o Sese ko Tēvita, Ngonengone ‘a e tangata ne hiki ki ‘olunga, Ko e pani ‘a e ‘Otua ‘o Sēkope, Mo e mālie ‘i ‘Isileli ‘i he fai Saame."
    },
    {
      "verse": 2,
      "text": "Laumālie ‘o Sihova ne folofola ‘i hoku loto, Pea ko ‘ene fakapū ki tu‘a na‘e ‘i hoku ‘elelo."
    },
    {
      "verse": 3,
      "text": "Na‘e pehē ‘a e ‘Otua ‘o ‘Isileli, Ko Makatu‘u ‘o ‘Isileli ne folofola mai: Ko ha pule ki ha tangata–ko ha faitotonu ena, Ko ha pule ‘apasia ki he ‘Otua."
    },
    {
      "verse": 4,
      "text": "Hangē leva ‘a e maama ‘o e pongipongi he ‘alu hake ‘a e la‘ā, Ha pongipongi ta‘e‘ao‘aofia, ‘Atētea hili ‘a e ‘uha, Fisiki ai ‘a e mohuku he fonua."
    },
    {
      "verse": 5,
      "text": "He ‘ikai ‘oku pehē ‘a e tu‘u hoku fale ki he ‘Otua? He kuo ne fai mo au ha fuakava ta‘engata, Kuo ma‘u ‘i he me‘a kotoa, mo ma‘uma‘uluta: He ko hoku fakamo‘ui kotoa mo e kotoa ‘o e ‘ofa– He ‘ikai te ne fakamuka?"
    },
    {
      "verse": 6,
      "text": "Ka ko e faka-Pileali ‘oku hangē kotoa ko e talatala ‘oku fai ke teke, He tala‘ehai ko e nima ‘oku puke ‘aki:"
    },
    {
      "verse": 7,
      "text": "Ka ko e tangata ‘oku ala ki ai, Ke ne teu mu‘a ‘aki ‘a e ‘aione mo e ‘esia ‘o e tao lahi; Pea ‘e mātu‘aki tutu ‘i he potu ‘oku ‘i ai."
    },
    {
      "verse": 8,
      "text": "Ko e ngaahi hingoa eni ‘o e kau helo na‘e ‘ia Tēvita: ko ‘Iasopeami ko e hako ‘o Hakamoni ko e ‘ulu ia ‘o e ngaahi kapiteni. Na‘a ne ‘ohofi ‘aki hono tao ha toko valungeau ‘o tāmate‘i kotoa."
    },
    {
      "verse": 9,
      "text": "Pea hoko mo ia ‘a ‘Eliesa foha ‘o Tōtai, ko e hako‘i ‘Ahoa‘a, ko e taha ‘i he Tolu‘i Helo na‘e ‘ia Tēvita, he‘enau luki ki he kau Filisitia kuo fakatefua ki ai ke tau, pea kuo ‘alu hake ‘a e kau ‘Isileli;"
    },
    {
      "verse": 10,
      "text": "tu‘u ia ‘o ne taa‘i ‘a e kau Filisitia kae‘oua ke mamate hono nima, ‘o pipiki ki he heletā: pea fai ‘e Sihova ha fakamo‘ui lahi ‘i he ‘aho ko ia; pea foki ‘a e kakai, ‘o muimui kiate ia ke vete pē."
    },
    {
      "verse": 11,
      "text": "Pea hoko mo ia ‘a Sama foha ‘o ‘Ake ko e ha‘a Hālali. Pea kuo fakatefua mai ‘a e kau Filisitia ke pāpani, pea na‘e ai ha konga vao na‘e ‘akau ‘aki ‘a e letili; pea na‘e feholaki ‘a e kakai mei he ‘ao ‘o e kau Filisitia."
    },
    {
      "verse": 12,
      "text": "Ka ka fakama‘u hifo ‘e ia ‘i he loto kongavao, ‘o ne fakahaofi ia, ‘o te‘ia ‘a e kau Filisitia: pea na‘e fai ‘e Sihova ha fakamo‘ui lahi."
    },
    {
      "verse": 13,
      "text": "Pea ‘alu hifo ha toko tolu ‘i he Tolungofulu‘i Kapiteni, ‘o nau a‘u kia Tēvita ki he ‘ana ‘Atulami fe‘unga mo e ututa‘u; pea ‘oku ‘apitanga ‘a e pāpani Filisitia ‘i he lautoka ‘o Lefaimi."
    },
    {
      "verse": 14,
      "text": "Pea ko e taimi ko ia na‘e ‘i he talitau‘anga ‘a Tēvita, pea ko e le‘o ‘a e kau Filisitia na‘e ‘i Pētelihema."
    },
    {
      "verse": 15,
      "text": "Pea holi ‘a Tēvita, ‘o ne pehē, Taumaiā ke ‘omi haku inu mei he vaikeli ‘o Pētelihema, ‘a ia ‘i he matanikolo!"
    },
    {
      "verse": 16,
      "text": "Pea fakapuke ‘e he Tolu‘i Helo ki he tau Filisitia, ‘o nau touvai mei he vaikeli ‘i Pētelihema, ‘a ia ‘i he matanikolo, ‘o nau fetuku ‘o ‘ave kia Tēvita: ka ka ‘ikai loto ia ke inu, ka ne hua‘i pē kia Sihova."
    },
    {
      "verse": 17,
      "text": "‘O ne pehē, Molekemama‘o, ‘Eiki, ha‘aku fai pehē: ka u inu koā ‘a e toto ‘o e kakai na‘e ‘alu ‘aki ‘enau mo‘ui? Ko ia na‘e ‘ikai te ne loto ke inu ia. Ko e me‘a ia na‘e fai ‘e he Tolu‘i Helo."
    },
    {
      "verse": 18,
      "text": "Pea ko ‘Apisai, ko e tokoua ‘o Sioape, ko e tama ‘a Seluvaia, ko e ‘ulu ia ‘o e Toko Tolu. Pea ‘ohofia ‘e ia ‘aki hono tao ha toko tolungeau, mo tāmate‘i, pea na‘e tu‘u hono hingoa ‘i he Toko Tolu."
    },
    {
      "verse": 19,
      "text": "‘Ikai na‘e ongoongoa taha ia ‘i he Toko Tolu? ko ia na‘a ne hoko ko honau kapiteni: ka na‘e ‘ikai te ne a‘u ki he Toko Tolu ko ē."
    },
    {
      "verse": 20,
      "text": "Pea ko Penaia foki foha ‘o Sihoiata, ko e hako ‘o ha tangata to‘a ‘o Kapesili, kuo fai me‘a lalahi–na‘e taa‘i ‘e ia ha ongo loto fakalaione ‘o Moape: kae‘uma‘ā na‘a ne ‘alu hifo, ‘o taa‘i ha laione ‘i he lepa ‘i ha ‘aho na‘e sinou."
    },
    {
      "verse": 21,
      "text": "Ko ia foki na‘a ne taa‘i ‘a e motu‘a ‘Isipite, ‘a ia ko e tangata faka‘ofo‘ofa; pea na‘e to‘o ‘e he ‘Isipite ha fu‘u tao; ka ka ‘alu hifo ia ki ai ‘aki ha tokotoko pē, ‘o ne heu‘i ‘a e tao mei he nima ‘o e ‘Isipite, ‘o ne tāmate‘i ia ‘aki hono tao ‘o‘ona."
    },
    {
      "verse": 22,
      "text": "Ko e ngaahi me‘a ia na‘e fai ‘e Penaia foha ‘o Sihoiata, pea na‘e tu‘u hono hingoa ‘i he Tolu‘i Helo."
    },
    {
      "verse": 23,
      "text": "Na‘a ne ongoongoa ange ‘i he kau Tolungofulu, ka na‘e ‘ikai te ne a‘u ki he Tolu ko ē. Pea na‘e fakakau ia ‘e Tēvita ki he‘ene fakataha tokoni."
    },
    {
      "verse": 24,
      "text": "Ko ‘Asaeli ko e tokoua ‘o Sioape; ko e taha ia ‘i he kau Tolungofulu, ko ‘Elanani foha ‘o Toto ko e Pētelihema;"
    },
    {
      "verse": 25,
      "text": "ko Sama ko e Hāloti, ko ‘Ēlika ko e Hāloti;"
    },
    {
      "verse": 26,
      "text": "ko Hēlesi ko e Pāleti, ko ‘Ila foha ‘o ‘Īkesi ko e Tekoa;"
    },
    {
      "verse": 27,
      "text": "ko ‘Apiesa ko e ‘Anatoti, ko Mepunai ko e Husa;"
    },
    {
      "verse": 28,
      "text": "ko Salamona ko e ‘Ahoa‘a, ko Mahalai ko e Nētofa;"
    },
    {
      "verse": 29,
      "text": "ko Hēlepi foha ‘o Pā‘ana ko e Nētofa, ko ‘Ītai foha ‘o Lipai mei Kipea-ha‘a-Penisimani;"
    },
    {
      "verse": 30,
      "text": "ko Penaia ko e Pilatoni, ko Hītai mei he ngaahi tele‘a ‘o Kaasi;"
    },
    {
      "verse": 31,
      "text": "ko ‘Apialiponi ko e ‘Alapā, ko ‘Asimaueta ko e Palahumi;"
    },
    {
      "verse": 32,
      "text": "ko ‘Elihapa ko e Sa‘aliponi, ko e hako ‘o ‘Iaseni, ko Sionatane;"
    },
    {
      "verse": 33,
      "text": "ko Sama ko e Hālali, ko ‘Ahiami foha ‘o Sālali ko e ‘Ālali;"
    },
    {
      "verse": 34,
      "text": "ko ‘Elifeleti foha ‘o ‘Āhasipai, ko e hako‘i Maaka; ko ‘Eliami foha ‘o e Kilo ko ‘Ehitofeli;"
    },
    {
      "verse": 35,
      "text": "ko Hēselo ko e Kāmeli, ko Pa‘alai ko e ‘Ālapi;"
    },
    {
      "verse": 36,
      "text": "ko ‘Īkali foha ‘o Nētane mei Sopa, ko Pani ko e Kata;"
    },
    {
      "verse": 37,
      "text": "ko Sēleke ko e ‘Āmoni, ko Nahalai ko e Piheloti, ko e fua mahafu ‘a Sioape"
    },
    {
      "verse": 38,
      "text": "Ko e tama ‘a Seluvaia; ko ‘Ila ko e Sēteli, ko Kālepi ko e Sēteli;"
    },
    {
      "verse": 39,
      "text": "ko ‘Ūlaia ko e Heti: kātokatoa ko e toko tolungofulu mā toko fitu."
    }
  ],
  "timestamp": "2025-08-08T15:54:39.962444"
}