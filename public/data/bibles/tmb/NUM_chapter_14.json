{
  "book": "NUM",
  "book_name": "Numbers",
  "chapter": 14,
  "version_id": 1307,
  "url": "https://www.bible.com/bible/1307/NUM.14",
  "verses": [
    {
      "verse": 1,
      "text": "PEA hiki ‘e he fakataha ‘enau fu‘u fākafoa; pea tangi ‘a e kakai ‘i he pō ko ia."
    },
    {
      "verse": 2,
      "text": "Pea lāunga ‘a ha‘a ‘Isileli kātoa kia Mōsese mo ‘Ēlone; pea na‘e pehē kiate kinaua ‘e he fakataha kātoa, Taumaiā na‘a mau mate ‘i ‘Isipite! Pe taumaiā na‘a mau mate ‘i he toafa ni!"
    },
    {
      "verse": 3,
      "text": "Pea ko e hā kuo ‘omi ai kimautolu ‘e Sihova ki he fonua ni ke mau tō ‘i he heletā, kae taki pōpula homau uaifi mo e fānau? ne mei lelei mu‘a ‘etau foki ki ‘Isipite?"
    },
    {
      "verse": 4,
      "text": "Pea nau fepehē‘aki, Tau fokotu‘u hatau kapiteni, ‘o tau foki ki ‘Isipite."
    },
    {
      "verse": 5,
      "text": "Pea tō fo‘ohifo ‘a Mōsese mo ‘Ēlone ‘i he ‘ao ‘o e fu‘u fakataha ‘o ha‘a ‘Isileli kuo kātoa mai."
    },
    {
      "verse": 6,
      "text": "Pea ko Siosiua ko e foha ‘o Nuni mo Kēlepi ko e foha ‘o Sīfune, ‘a ia na‘e ‘i he kau asiasi, na‘a na hae hona kofu;"
    },
    {
      "verse": 7,
      "text": "‘o na lea ki he fakataha kotoa ‘o ha‘a ‘Isileli, ‘o pehē, Ko e fonua na‘a mau ‘alu atu ai hono asiasi ko e fonua lelei ‘aupito ‘aupito."
    },
    {
      "verse": 8,
      "text": "Kapau ‘e hōifua ‘a e ‘Eiki kiate kitautolu te ne fakahū kitautolu ki he fonua ni, pea te ne foaki kiate kitautolu; ko e fonua ‘oku mahutafea ‘i he hu‘akau mo e honi."
    },
    {
      "verse": 9,
      "text": "Kehe ke ‘oua te mou angatu‘u kia Sihova, pea ‘oua te mou manavahē ki he kakai ‘o e fonua ko ē; he ko ‘etau me‘akai kinautolu; kuo hiki honau malumalu meiate kinautolu, pea ko e ‘Eiki ‘oku ‘iate kitautolu: ‘oua te mou manavahē kiate kinautolu."
    },
    {
      "verse": 10,
      "text": "Ka ka pehē ‘e he fakataha kotoa ke tolomaka‘i kinaua, mo e hā ‘a e kolōlia ‘o e ‘Eiki ‘i he Tēniti Fe‘iloaki‘anga, ‘o e‘a ki ha‘a ‘Isileli kātoa."
    },
    {
      "verse": 11,
      "text": "Pea folofola ‘a Sihova kia Mōsese, ‘E tuku ‘afē ‘a e ta‘etoka‘i au ‘e he kakai ni? Ko futu mo e ‘ikai te nau tui kiate au, neongo e ngaahi fu‘u mana kuo u fai ‘i honau lotolotonga?"
    },
    {
      "verse": 12,
      "text": "Ka u taa‘i kinautolu ‘aki ha mahaki faka‘auha, ‘o hifo mei honau tu‘unga; ka u ngaohi koe ko e kakai lahi mo mālohi ‘iate kinautolu."
    },
    {
      "verse": 13,
      "text": "Pea fakatau folofola ange ‘e Mōsese ki he ‘Eiki, Pea tā ‘e fanongo ki ai ‘a e kakai ‘Isipite, he na‘a ke ‘omi ‘a e kakai ni mei honau lotolotonga ‘aki ho māfimafi;"
    },
    {
      "verse": 14,
      "text": "pea te nau tala ki he nofo he fonua ni. Kuo nau fanongo ko koe, Sihova, ‘oku ‘i he lotolotonga ‘o e kakai ni; tokua ko e femātaaki ho‘o hā, Sihova, kiate kinautolu, pea ko ho ‘Ao ē ‘oku malu ‘aki kinautolu, pea ‘oku ke hā‘ele mu‘omu‘a kiate kinautolu, ‘i ha pou-‘ao, ‘aho, mo e pou-afi, po‘uli."
    },
    {
      "verse": 15,
      "text": "Pea kapau leva te ke tāmate‘i ‘a e kakai ni ‘aki ha fo‘i tā, pea ko e ngaahi kakai kuo fanongo ki ho ongoongo te nau lea, ‘o pehē,"
    },
    {
      "verse": 16,
      "text": "Koe‘uhi ā na‘e ‘ikai lava ‘e Sihova ke fakahū ‘a e kakai ki he fonua na‘a ne fuakava ai kiate kinautolu, ko hono ō ia kuo ne tāmate‘i ai kinautolu ‘i he toafa."
    },
    {
      "verse": 17,
      "text": "Ko ia, tauange ā ke kaukaua ‘a e ivi ‘o ‘Ātonai, ‘o hangē ko e folofola na‘a ke fai, ‘o pehē, Ko Sihova Tuai-ki-he-houhau, pea Fonu-‘i-he-kelesi."
    },
    {
      "verse": 18,
      "text": "‘Oku ne fakamolemole ‘a e kovi mo e talangata‘a, kae ‘ikai ‘aupito te ne faka‘atā ‘a e halaia. ‘Oku ne ‘eke ‘a e kovi ‘a e mātu‘a ki he fānau, ‘o a‘u ki he tolu mo e faa‘i to‘utangata."
    },
    {
      "verse": 19,
      "text": "Fakamolemole mu‘a ‘a e kovi ‘a e kakai ni, ‘o taau mo ho‘o mohu kelesi, pea ke hoa mo ho‘o fa‘a fakamolemole, talu mei ‘Isipite ‘o a‘u mai ki heni."
    },
    {
      "verse": 20,
      "text": "Pea folofola ‘a Sihova, Kuo u fakamolemole ‘o hangē ko ho‘o lea;"
    },
    {
      "verse": 21,
      "text": "kae tangi ‘eku mo‘ui mo e pau ke fonu ‘a māmani kātoa ‘i he lāngilangi ‘o e ‘Eiki!"
    },
    {
      "verse": 22,
      "text": "Ko e kau tangata kuo mamata ki hoku lāngilangi, mo e ngaahi me‘a fakaofo na‘a ku fai ‘i ‘Isipite mo e toafa, ka kuo nau ala‘aki mai tātu‘ohongofulu, ‘o ‘ikai te nau tokanga ki hoku le‘o–"
    },
    {
      "verse": 23,
      "text": "tangi ‘eku mo‘ui ha‘anau sio ki he fonua na‘a ku fuakava ai ki he‘enau ngaahi kui; ‘io, ‘e ‘ikai mamata ki ai ‘e ha taha ‘iate kinautolu kuo ta‘etoka‘i au:"
    },
    {
      "verse": 24,
      "text": "ka ko ‘eku tamaio‘eiki ko Kēlepi, ko e me‘a ‘i he kehe ‘a e laumālie na‘e ‘iate ia, mo ‘ene molomolomuiva‘e mai ‘iate au; ko ia te u fakahū ia ki he fonua na‘a ne ‘alu ki ai, pea ‘e tofi‘a ‘aki ‘e hono hako."
    },
    {
      "verse": 25,
      "text": "Pea ko eni, ko ha‘a ‘Amaleki mo ha‘a Kēnani ‘oku nau nofo ‘i he talalo ko ē: mou foki ā ‘apongipongi, ‘o afe atu ki he toafa ‘i he hala ‘o e Tahi Kulokula."
    },
    {
      "verse": 26,
      "text": "Pea folofola ‘a Sihova kia Mōsese pea kia ‘Ēlone, ‘o pehē,"
    },
    {
      "verse": 27,
      "text": "Ko futu ‘eku kātaki ‘a e fakataha kovi ni, ‘a kinautolu na ‘oku lāunga mai kiate au: kuo u ongo‘i ‘a e mumuhu ‘a ha‘a ‘Isileli ‘oku nau fai kiate au."
    },
    {
      "verse": 28,
      "text": "Tala kiate kinautolu ko e folofola ē ‘a Sihova, Tangi ‘eku mo‘ui te u fai kiate kimoutolu ‘o hangē ko ho‘omou lea kuo tau mai ki hoku telinga!"
    },
    {
      "verse": 29,
      "text": "‘E tō homou ngaahi ‘anga‘anga ‘i he toafa ni; ‘io, ko kimoutolu na‘e lau, ‘a kimoutolu kotoa pē na‘e tohi, ‘o kamata meiate ia na‘e uofulu ta‘u ‘o fai hake, ‘a ia kuo mou lāunga kiate au;"
    },
    {
      "verse": 30,
      "text": "tangi ‘eku mo‘ui ha‘amou hū ki he fonua, ‘a ia na‘a ku hiki ai hoku nima ke tuku mo‘omou nofo‘anga; ko Kēlepi pē ko e foha ‘o Sīfune, mo Siosiua ko e foha ‘o Nuni."
    },
    {
      "verse": 31,
      "text": "Ka ko ho‘omou tamaiki, ‘a ia na‘a mou pehē ‘e taki pōpula kinautolu, te u fakahū ki ai, pea te nau ‘ilo fonua na‘a mou fakafisi ki ai."
    },
    {
      "verse": 32,
      "text": "Ka ko e me‘a kiate kimoutolu, ‘e tō homou ‘anga‘anga ‘i he toafa ni."
    },
    {
      "verse": 33,
      "text": "Pea ko ho‘omou fānau ‘e hiki holo ‘o hangē ha tauhi sipi ‘i he toafa ni, ‘o fāngofulu ta‘u; pea te nau fuesia ho‘omou fe‘auaki, kae‘oua ke ‘osi‘osingamālie homou ‘anga‘anga ‘i he toafa."
    },
    {
      "verse": 34,
      "text": "‘E fai ki he lau ‘o e ngaahi ‘aho ‘o ho‘omou asiasi ‘a e fonua, ko e ‘aho ‘e fāngofulu, ‘o lau ‘a e ‘aho takitaha ko e ta‘u: te mou fua ho‘omou kovi ‘o fāngofulu ta‘u, pea te mou ‘ilo kuo u hanga kehe."
    },
    {
      "verse": 35,
      "text": "Ko au Sihova kuo u lea, Ko au ē te u fai ‘a e me‘a ni ki he fakataha kovi ni kātoa, ‘a ia kuo fakatefua mai ke tu‘u kiate au; he ko e toafa ni te nau ‘osi ai, pea te nau pekia ai."
    },
    {
      "verse": 36,
      "text": "Pea ko e tu‘unga tangata na‘e fekau atu ‘e Mōsese ke asiasi ‘a e fonua, ‘a ia na‘a nau foki ‘o fakatupu ‘a e lāunga ‘a e fakataha kiate ia, he‘enau fakaongo kovi ‘a e fonua;"
    },
    {
      "verse": 37,
      "text": "‘io, ko e tu‘unga me‘a na‘a nau ‘omi ‘a e ongoongokovi ‘o e fonua, na‘a nau mate fakafokifā ‘i he mahaki ‘i he ‘ao ‘o e ‘Eiki."
    },
    {
      "verse": 38,
      "text": "Ka ko Siosiua ko e foha ‘o Nuni mo Kēlepi ko e foha ‘o Sīfune na‘e mo‘ui; ko kinaua pē ‘i he kakai na‘e ‘alu ke asiasi ‘a e fonua."
    },
    {
      "verse": 39,
      "text": "Pea ‘a‘au ‘e Mōsese ‘a e ngaahi lea ko ia ki ha‘a ‘Isileli kātoa, pea na‘e mamahi lahi ‘a e kakai."
    },
    {
      "verse": 40,
      "text": "Pea nau tu‘u hengihengi hake, ‘o nau ‘alu hake ki he tumutumu ‘o e mo‘unga, ‘o nau pehē, ‘Oku tau ‘i heni; pea tau ‘alu hake mu‘a ki he potu kuo folofola ki ai ‘a Sihova: he kuo tau hia."
    },
    {
      "verse": 41,
      "text": "Pea lea ange ‘e Mōsese, Ko e hā eni ‘oku mou hiki mei he fekau ‘a Sihova? He tala‘ehai ‘e sia‘a?"
    },
    {
      "verse": 42,
      "text": "‘Oua te mou ‘alu hake; he ‘oku ‘ikai ‘i homou lotolotonga ‘a Sihova; na‘a te‘ia kimoutolu ‘i he ‘ao ‘o homou ngaahi fili."
    },
    {
      "verse": 43,
      "text": "He ko ha‘a ‘Amaleki mo ha‘a Kēnani ena ‘oku hanga mai, pea te mou tō ‘i he heletā: he ko e me‘a ‘i ho‘omou foki mei he muimui kia Sihova, ko ia ‘e ‘ikai ‘iate kimoutolu ‘e Sihova."
    },
    {
      "verse": 44,
      "text": "Ka na‘a nau fakata‘emālū‘ia, ‘o ‘alu atu ki he tumutumu ‘o e mo‘unga; ka ko e ‘A‘ake ‘o e Kovinānite ‘o e ‘Eiki pea mo Mōsese na‘e ‘ikai te na hiki mei he ‘apitanga."
    },
    {
      "verse": 45,
      "text": "Pea ‘alu hifo ‘a ha‘a ‘Amaleki mo ha‘a Kēnani na‘e nofo ‘i he mo‘unga ko ia, ‘o nau te‘ia kinautolu mo laiki, ‘o a‘u ki Hoama."
    }
  ],
  "timestamp": "2025-08-08T15:54:07.292757"
}