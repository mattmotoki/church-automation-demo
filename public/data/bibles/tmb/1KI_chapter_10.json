{
  "book": "1KI",
  "book_name": "1 Kings",
  "chapter": 10,
  "version_id": 1307,
  "url": "https://www.bible.com/bible/1307/1KI.10",
  "verses": [
    {
      "verse": 1,
      "text": "PEA ‘i he fanongo ‘e he Kuini ‘o Sipa ki he ongoongo ‘o Solomone ‘i he huafa ‘o Sihova, na‘a ne hā‘ele mai ke sivi ia ‘aki ‘a e ngaahi tupu‘a."
    },
    {
      "verse": 2,
      "text": "Pea ne ha‘u ki Selusalema mo ‘ene fu‘u ‘a‘ahi lahi ‘aupito, ko e fanga kāmeli na‘e uta me‘a namu kakala, mo e koula lahi ‘aupito, mo e makakoloa; pea ‘i he‘ene a‘u kia Solomone na‘e ne feongoi mo ia ‘i he ngaahi me‘a kehekehe na‘e fe‘ao mo hono loto."
    },
    {
      "verse": 3,
      "text": "Pea fakamatala ‘e Solomone ki ai ‘a e me‘a kotoa pē na‘a ne ‘eke: na‘e ‘ikai ha me‘a ‘e puli ki he tu‘i, ‘o ‘ikai te ne mafakahā ki ai."
    },
    {
      "verse": 4,
      "text": "Pea ‘i he vakai ‘e he Kuini ‘o Sipa ‘a e fu‘u poto ‘o Solomone, mo e fale kuo ne langa,"
    },
    {
      "verse": 5,
      "text": "mo e me‘akai ‘i he‘ene tēpile, mo e nofo ‘a ‘ene kau tamaio‘eiki, mo e tu‘u ‘a ‘ene kau tauhi mo honau kofu, mo ‘ene kau ngaohi kava, mo e hakenga na‘a ne ‘alu hake ai ki he fale ‘o Sihova; na‘e lele hono laumālie."
    },
    {
      "verse": 6,
      "text": "Pea ne pehē ki he tu‘i, Tā ko e talanoa na‘a ku fanongo ki ai ‘i hoku fonua ‘i ho‘o ngaahi ngāue, pea mo ho‘o poto, ko e mo‘oni pē."
    },
    {
      "verse": 7,
      "text": "Ka na‘e ‘ikai te u tui ki he me‘a na‘e lau, kae‘oua ke u ha‘u ‘o sio ki ai hoku mata ni: pea tā ko e vaeua na‘e ‘ikai tala mai: ‘oku hulu ‘atu ho‘o poto mo ho monū‘ia ‘i he ongoongo na‘a ku ma‘u."
    },
    {
      "verse": 8,
      "text": "Monū‘ia ā ka ko ho‘o kau tangata ni, monū‘ia ā ka ko ho‘o kau tamaio‘eiki ni, ‘a ia ‘oku nau tutu‘u ma‘u pē ‘i ho ‘ao, ‘o fanongoa ho‘o poto."
    },
    {
      "verse": 9,
      "text": "Mālō mo Sihova, ko ho ‘Otua, ‘a ia na‘a ne mamana kiate koe, ‘o ne tuku koe ki he taloni ‘o ‘Isileli, ko e me‘a ‘i he ‘ofa ta‘engata ‘a Sihova ki ‘Isileli, ko ia na‘a ne fakanofo ai koe ke tu‘i, ke feia ‘a e fakamaau mo e fakatonutonu me‘a."
    },
    {
      "verse": 10,
      "text": "Pea ne foaki ki he tu‘i ha taleniti koula ‘e teau mā uofulu, mo e me‘a namu kakala ‘o lahi ‘aupito, mo e makakoloa: na‘e ‘ikai toe a‘u mai ha me‘a namu kakala kuo pehē fau hono lahi, hangē ko ia na‘e foaki ‘e he Kuini ‘o Sipa kia Kingi Solomone."
    },
    {
      "verse": 11,
      "text": "(Pea ko e folau ‘a Hailame foki ‘a ia na‘e ‘omi koula mei ‘Ōfela, na‘e uta mei ai ‘a e ‘akau ko e alamuku, ko e me‘a lahi ‘aupito, mo e makakoloa."
    },
    {
      "verse": 12,
      "text": "Pea ngāue‘aki ‘e he tu‘i ‘a e ‘akau alamuku ke ngaohi ‘aki ha fata ki he fale ‘o Sihova mo e fale ‘o e tu‘i; mo e ngaahi ha‘ape foki, mo e me‘a helefilo ma‘a e kau hiva: talu ai mo e ‘ikai toe a‘u mai ha ‘akau alamuku pehē, pe kuo mamata ‘e ha taha ki ha me‘a pehē.)"
    },
    {
      "verse": 13,
      "text": "Pea foaki ‘e Kingi Solomone ki he Kuini ‘o Sipa ‘a e me‘a kotoa na‘a ne holi ki ai, ‘a ia pē na‘a ne kolea–taha kehe ‘a e tuku me‘a‘ofa ‘a Kingi Solomone kiate ia. Pea na māvae, ‘o ne foki ki hono fonua, ‘a ia mo ‘ene kau tamaio‘eiki."
    },
    {
      "verse": 14,
      "text": "Pea ko e fua ‘o e koula na‘e a‘u kia Solomone ‘i he ta‘u ‘e taha ko e taleniti koula ‘e onongeau mā onongofulu mā ono"
    },
    {
      "verse": 15,
      "text": "–tuku kehe ‘a e me‘a na‘a ne ma‘u mei he kau tu‘uaki, mo e fakatau ‘a e kau mesianiti, mo e ngaahi tu‘i ‘o e tukui kakai ‘o e Toafa, mo e hou‘eiki kōvana ‘o e fonua."
    },
    {
      "verse": 16,
      "text": "Pea na‘e ngaohi ‘e Kingi Solomone ha ngaahi fu‘u fakaū ‘e uangeau ‘aki ‘a e koula tuki: na‘e onongeau‘i sikeli ‘a e koula na‘e fakaheka ki he fakaū ‘e taha."
    },
    {
      "verse": 17,
      "text": "Mo e pā ‘e tolungeau, ‘aki ‘a e koula tuki foki: ko e mina koula ‘e tolu na‘e fakaheka ki he pā takitaha: pea na‘e tuku kinautolu ‘e he tu‘i ‘i he fale ko Vao Lepanoni."
    },
    {
      "verse": 18,
      "text": "Pea ngaohi foki ‘e he tu‘i ha fu‘u taloni lei, ‘o ne ‘ufi‘ufi ‘aki ‘a e koula kuo ‘osi-‘a-sivi."
    },
    {
      "verse": 19,
      "text": "Na‘e ono ‘a e tu‘unga ki he taloni, pea na‘e ai ha ‘ulu ki he taloni na‘e ‘alu hake mei tu‘a ‘o faka‘aku; pea ai ha hili‘anga nima ‘i hē mo ē, ‘i he potu ‘o e nofo, mo e ongo laione ‘oku tu‘u ‘i he tafa‘aki ‘o e ongo hili‘anga nima."
    },
    {
      "verse": 20,
      "text": "Pea tu‘u ‘a e laione ‘e hongofulu mā ua ‘i he ono‘i tu‘unga mei he potu ‘e taha mo e potu ‘e taha: kuo te‘eki ke ngaohi ha me‘a pehē ‘i ha pule‘anga ‘e taha."
    },
    {
      "verse": 21,
      "text": "Pea ko e ngaahi ipu kotoa pē ‘a Kingi Solomone ko e koula pē, pea ko e nāunau kotoa ‘o e fale ko Vao Lepanoni ko e koula ma‘opo‘opo: na‘e ‘ikai ha me‘a ‘e siliva; na‘e lau ia ‘i he kuonga ‘o Solomone ko e me‘a noa."
    },
    {
      "verse": 22,
      "text": "He na‘e ma‘u ‘e he tu‘i he folau Tāsisi ‘i tahi na‘e ‘ō fakataha mo e folau ‘a Hailame: tu‘o taha ‘i he ta u ‘e tolu na‘e a‘u mai ‘a e folau Tāsisi ‘o uta mai ‘a e koula mo e siliva, ‘a e lei, mo e fanga ngeli, mo e fanga pīkoka."
    },
    {
      "verse": 23,
      "text": "Ko ia na‘e hulu ‘a Kingi Solomone ‘i he tu‘i kotoa pē ‘o māmani ‘i he koloa mo e poto."
    },
    {
      "verse": 24,
      "text": "Pea na‘e ha‘u ‘a e ngaahi fonua kotoa pē ko e fie fe‘iloaki mo Solomone, ke fanongo ki he poto kuo ‘ai ‘e he ‘Otua ki hono loto."
    },
    {
      "verse": 25,
      "text": "Pea na‘e ha‘u mo kinautolu takitaha ‘ene me‘a‘ofa, ko e nāunau siliva mo e nāunau koula, mo e ngaahi tangata kotoa, mo e mahafu, mo e me‘a namu kakala, ‘a e fanga hoosi, mo e fanga miuli, ko e fatongia fakata‘u."
    },
    {
      "verse": 26,
      "text": "Pea tānaki ‘e Solomone ha tau sāliote mo ha tau hoosi: pea na‘e ‘iate ia ha sāliote ‘e taha afe mā fāngeau, mo e tau hoosi ‘e toko taha mano mā ua afe, ‘o ne tufaki kinautolu ki he ngaahi kolo sāliote, pea ke fe‘ao mo e tu‘i foki ‘i Selusalema."
    },
    {
      "verse": 27,
      "text": "Pea ‘i he ngāue ‘a e tu‘i na‘e tu‘una ‘a e siliva ‘i Selusalema hangē ni maka pē, pea ko e ‘akau sita ke hangē ko e ngaahi sukamino ‘i Sēfela‘a."
    },
    {
      "verse": 28,
      "text": "Pea ko e fanga hoosi na‘e ‘ia Solomone na‘e ‘omi mei ‘Isipite, pea na‘e tali kinautolu ‘e he kau fakatau ‘a e tu‘i, ‘o fakatākanga, ‘o totongi fakataha ki he tākanga."
    },
    {
      "verse": 29,
      "text": "Pea na‘e ‘omi mei ‘Isipite, ‘o ‘atu ha sāliote ki he pa‘anga siliva ‘e onongeau, pea ko e hoosi ki he teau mā nimangofulu: pea na‘e pehē hono ma‘u mai ‘e he ngaahi tu‘i Heti, mo e ngaahi tu‘i Sīlia, ‘o fou ‘iate kinautolu."
    }
  ],
  "timestamp": "2025-08-08T15:54:43.049305"
}