{
  "book": "EXO",
  "book_name": "Exodus",
  "chapter": 27,
  "version_id": 1307,
  "url": "https://www.bible.com/bible/1307/EXO.27",
  "verses": [
    {
      "verse": 1,
      "text": "PEA te ke ngaohi ‘a e ‘ōlita ‘aki ‘a e papa sitimi; ko hono lōloa ko e kiupite ‘e nima, pea ko hono māukupu ko e kiupite ‘e nima; ‘e tapafā ‘a e ‘ōlita: pea ko hono mā‘olunga ko e kiupite ‘e tolu."
    },
    {
      "verse": 2,
      "text": "Pea te ke ngaohi hano nifo ki hono funga tuliki ‘e fā: ‘e sino taha pē mo ia ‘a hono ngaahi nifo; pea te ke ‘aofi ‘aki ia ‘a e kapa."
    },
    {
      "verse": 3,
      "text": "Pea te ke ngaohi ‘a hono ngaahi kane ke tali ‘a e efuefu, mo hono ngaahi huo lafalafa, mo hono ngaahi pēsoni, pea mo e ngaahi huhu, pea mo hono ngaahi ‘ainga malala: te ke ngaohi kapa hono nāunau kotoa."
    },
    {
      "verse": 4,
      "text": "Pea te ke ngaohi ki ai ha tu‘unga vangavanga kapa hangē ko e mata ‘o e kupenga; pea te ke ‘ai ki he funga kupenga ko ia ha kavei kapa ‘e fā, ke tu‘u ‘i hono tuliki ‘e fā."
    },
    {
      "verse": 5,
      "text": "Pea te ke ‘ai ia ki he lalo takai ‘o e ‘ōlita, pea ‘e a‘u ‘a e kupenga ki he vaeuamālie hake ‘o e ‘ōlita."
    },
    {
      "verse": 6,
      "text": "Pea te ke ngaohi ‘akau ha‘amo ki he ‘ōlita: ko e ‘akau sitimi ‘a e ha‘amo ko ia: pea te ke ‘aofi kapa."
    },
    {
      "verse": 7,
      "text": "Pea te ke velo ‘a e ongo ‘akau ha‘amo ‘i he ngaahi kavei, pea ‘i he‘enau ha‘amo ia, ‘e tokoto ‘a e ongo ha‘amo ‘i he ongo fa‘ahi ‘o e ‘ōlita."
    },
    {
      "verse": 8,
      "text": "Te ke ngaohi ia ‘aki ‘a e ngaahi laupapa, ‘o ava ‘i loto: ‘o hangē ko e me‘a ‘e tuku ke ke mamata ki ai ‘i he mo‘unga, ‘e pehē ‘enau fai."
    },
    {
      "verse": 9,
      "text": "Pea te ke ngaohi ‘a e Loto‘ā ‘o e Tāpanekale. Ko e me‘a ki hono fa‘ahi ki he Tonga (‘a e fakato‘omata‘u), ko e lulu ‘o e loto‘ā ko e tupenu kuo lalanga ‘aki ‘a e vavae hinehina kuo filo; ko hono lōloa, fua kiupite, ko e teau; ko e fa‘ahi ‘e taha ia."
    },
    {
      "verse": 10,
      "text": "Pea ko hono ngaahi tokotu‘u ‘e uofulu, pea ko honau ngaahi tu‘unga ‘e uofulu, ko e kapa pē, kae siliva ‘a e ngaahi tautau‘anga ‘i he ngaahi tokotu‘u, mo honau ngaahi ‘akau fakakava."
    },
    {
      "verse": 11,
      "text": "Pea ‘e pehē ‘a e lōloa ‘o e fa‘ahi ki he tokelau: ko hono tupenu lulu ko e teau hono lōloa; pea ko hono ngaahi tokotu‘u ‘e uofulu, pea uofulu honau ngaahi tu‘unga, ko e kapa; kae siliva ‘a e ngaahi tautau‘anga ‘i he ngaahi tokotu‘u, mo honau ngaahi ‘akau fakakava."
    },
    {
      "verse": 12,
      "text": "Pea ko e me‘a ki hono māukupu ‘o e loto‘ā, ‘a hono feitu‘u ki lulunga, ko e lōloa ‘o hono tupenu lulu ko e kiupite ‘e nimangofulu: ko hono ngaahi tokotu‘u ‘e hongofulu, pea ko honau tu‘unga ‘e hongofulu."
    },
    {
      "verse": 13,
      "text": "Pea ko e māukupu ‘o e mata ‘o e loto‘ā, ‘a ia na‘e hanga ki he hopo‘anga la‘ā, ko e kiupite ‘e nimangofulu ia."
    },
    {
      "verse": 14,
      "text": "Pea ko e palalulu ko ē ‘e lulu tupenu, ko e kiupite ‘e hongofulu mā nima: ko hono tokotu‘u ‘e tolu, pea mo honau ngaahi tu‘unga ‘e tolu."
    },
    {
      "verse": 15,
      "text": "Pea ko e palalulu ko ē, ko e hongofulu mā nima, ‘e lulu tupenu: ko hono tokotu‘u ‘e tolu, pea mo honau tu‘unga ‘e tolu."
    },
    {
      "verse": 16,
      "text": "Ka ‘e ngaohi ha puipui ki he matapā ‘o e loto‘ā–ko e kiupite ‘e uofulu–ko e lanu-langi, mo e kula-po‘upo‘uli, mo e kula-‘aho‘aho, mo e vavae hinehina kuo filo; ‘e hā ai ‘a e ngāue ‘a e tuitui poto: ko hono tokotu‘u ‘e fā, mo honau tu‘unga ‘e fā."
    },
    {
      "verse": 17,
      "text": "Ko e tokotu‘u kotoa pē ‘o e ‘ā ‘o e loto‘ā ‘e ‘akau fakalava siliva; pea ‘e siliva mo honau ngaahi tautau‘anga, kae kapa honau ngaahi tu‘unga."
    },
    {
      "verse": 18,
      "text": "Ko e lōloa ‘o e loto‘ā, ‘i he fua kiupite, ko e teau; pea ko hono māukupu ko e nimangofulu ‘i he potu kotoa pē; pea ko e mā‘olunga ‘o e tupenu ko e kiupite ‘e nima, ‘o ngaohi ‘aki ‘a e vavae hinehina kuo filo: pea ko honau ngaahi tu‘unga ‘e kapa."
    },
    {
      "verse": 19,
      "text": "Pea ko e me‘a ki he nāunau kotoa pē ‘o e Tāpanekale, ‘a ia na‘e fai‘aki ‘a e ngāue ki hono ngaahi me‘a kehekehe, pea mo hono ngaahi fa‘o, mo e ngaahi fa‘o ‘o e Loto‘ā–‘e kapa ia."
    },
    {
      "verse": 20,
      "text": "Pea ko eni te ke fekau ki ha‘a ‘Isileli ke nau ‘omi kiate koe ha lolo ‘ōlive ma‘a, ko e lolo kuo tuki ki he maama, koe‘uhi ke ai ha maama ‘e ulo ma‘u pē."
    },
    {
      "verse": 21,
      "text": "Ko ‘Ēlone mo hono ngaahi foha te nau tauhi ia mei he efiafi ki he pongipongi, ‘i he ‘ao ‘o e ‘Eiki, ‘i he Tēniti Fe‘iloaki‘anga, ‘i he tu‘a tatau, ‘a ia ‘oku ne puipui‘i ‘a e Fakamo‘oni‘anga: ko e fatongia ta‘engata ia ‘a ha‘a ‘Isileli ‘i honau ngaahi to‘utangata."
    }
  ],
  "timestamp": "2025-08-08T15:53:56.156919"
}