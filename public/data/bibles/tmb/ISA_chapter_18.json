{
  "book": "ISA",
  "book_name": "Isaiah",
  "chapter": 18,
  "version_id": 1307,
  "url": "https://www.bible.com/bible/1307/ISA.18",
  "verses": [
    {
      "verse": 1,
      "text": "‘OIAUĒ ‘a e fonua ongoonga‘a ‘i he mumuhu ‘a e ngaahi kapakau! ‘A ia ‘oku ki kō ‘i he ngaahi vaitafe ‘o ‘Itiopea;"
    },
    {
      "verse": 2,
      "text": "‘A ia ‘oku tuku atu ‘a e kau talafekau ki tahi na, Pea ‘i he ngaahi vaka pepailo ‘i he funga ‘o e ngaahi vai. “A e talafekau ve‘evave, mou ō ki ha kakai loloa mo hamolemole, ‘A e fa‘ahinga manavahē‘ia talu ‘enau tupu ‘o fai mai; Ha pule‘anga kāfakafa mo fakamālohi, ‘A ia ko hono fonua ‘oku tofitofi ‘e he ngaahi vaitafe.”"
    },
    {
      "verse": 3,
      "text": "‘A e nofo māmani fua pē, mo e kainanga ‘o e fonua; ka hiki ha fuka ‘i he ngaahi mo‘unga, mou sio mai; pea ka fai ha ifi talupite, mou tokanga."
    },
    {
      "verse": 4,
      "text": "He ko eni ‘a e folofola ‘a Sihova kiate au, Te u nofo pē ‘o vakai mei hoku palasi; kae fai atu ‘a e māfana ‘aho ‘i he langi ma‘a, mo e ‘ao hahau ‘i Fakaafumate."
    },
    {
      "verse": 5,
      "text": "He te‘eki ke utu ‘a e ta‘u–kuo ‘osi ‘a e fisi, pea kuo hoko ‘a e fo‘i polo ‘o e kālepi–‘e toki tu‘usi ‘e He‘ene ‘Afio ‘a e ngaahi va‘a ‘aki ‘a e ngaahi hele tu‘usi, pea ko hono pikilau ‘oku ne ‘ave, ‘oku ne paki‘i."
    },
    {
      "verse": 6,
      "text": "‘E mōifua kinautolu ki he manupuna fekai ‘o e mo‘unga, pea ki he manu ‘o e fonua: pea ‘e ‘osi ‘a e māfana he kai ai ‘a e manupuna fekai, pea ‘e ‘osi ‘a e momoko he fai ki ai ‘a e manu kehekehe ‘o e fonua."
    },
    {
      "verse": 7,
      "text": "‘I he taimi ko ia ‘e ‘atu kia Sihova Sāpaoti ha me‘a‘ofa– Ha kakai lōloa mo hamolemole, ‘Io, ha me‘a mei ha kakai manavahē‘ia talu ‘enau tupu ‘o fai mai; Ha pule‘anga kāfakafa mo fakamālohi, ‘A ia ‘oku tofi hono fonua ‘e he ngaahi vaitafe– ‘io, ‘e ‘atu ki he potu ‘oku toka ai ‘a e huafa ‘o Sihova Sāpaoti, ‘a Mo‘unga Saione."
    }
  ],
  "timestamp": "2025-08-08T15:56:00.316913"
}