{
  "book": "GEN",
  "book_name": "Genesis",
  "chapter": 19,
  "version_id": 1307,
  "url": "https://www.bible.com/bible/1307/GEN.19",
  "verses": [
    {
      "verse": 1,
      "text": "PEA omi ‘a e ongo ‘āngelo ki Sōtoma kuo efiafi, ‘oku lolotonga ta‘utu ‘a Lote ‘i he matanikolo ‘o Sōtoma: pea ‘i he mamata ki ai ‘a Lote na‘a ne tu‘u ke fakafetaulaki kiate kinaua; pea ne tū‘ulutui ‘o punou ki he kelekele;"
    },
    {
      "verse": 2,
      "text": "‘o ne pehē, Fakamolemole, hou‘eiki, ka mo afe mai mu‘a ki he fale ‘o‘ota ko e me‘avale kiate kimoua, ‘o mo tatoka ai ‘apō, mo tafitafi homo va‘e; ka mo toki uhu, ‘o fai homo fononga. Pea na me‘a mai, ‘Ikai, ka te ma mohe pē ‘i he mala‘e."
    },
    {
      "verse": 3,
      "text": "Ka ka ta‘ofi ‘a kinaua ‘e ia; ko ia na‘a na afe ki ai, ‘o hū ki hono fale; pea ne fai ha kātoanga ma‘anaua ‘o ne ta‘o mā ta‘elēvani, ‘o nau tokoni."
    },
    {
      "verse": 4,
      "text": "Ka ‘i he te‘eki ke na toka, na‘e kāpui ‘a e fale ‘e he kakai tangata ‘o e kolo, ‘a e kau tangata Sōtoma, ‘o fai mei he talavou ki he motu‘a, ‘a e kakai kotoa mei he ngaahi feitu‘u:"
    },
    {
      "verse": 5,
      "text": "pea nau kalanga kia Lote, ‘o nau pehē ange, Kofa‘ā ‘a e ongo tangata na‘e hū atu ‘aneefiafi? fei mo ‘omi kiate kimautolu ke mau fe‘iloaki mo kinaua."
    },
    {
      "verse": 6,
      "text": "Pea hū atu ‘a Lote ki he matafale kiate kinautolu, pea ne tāpuni ‘a e matapā mei hono tu‘a,"
    },
    {
      "verse": 7,
      "text": "mo ne pehē, Si‘i kāinga, ‘oua te mou fai ta‘etaau."
    },
    {
      "verse": 8,
      "text": "Ko eni, ‘oku ai hoku ongo ‘ōfefine ‘a ia ‘oku te‘eki ke na ‘ilo ha tangata, ka u ‘omi mu‘a kinaua kiate kimoutolu, pea mou fa‘iteliha ki ai; kehe pē ke ‘oua te mou fai ha me‘a ki he ongo tangata ni he ka ne ta‘e‘oua ‘a e malu ‘o hoku fale ‘oku na hū mei ai."
    },
    {
      "verse": 9,
      "text": "Pea nau pehē, Tu‘u ki hē. Pea nau pehē foki, Na‘e ha‘u ‘a e siana ni ko e ‘āunofo mai, pea ‘oku ne fie nofo ko e fakamaau? Sā! ‘e kovi ange ‘emau ngaohi koe ‘iate kinaua: pea nau teke‘i mālohi atu ‘a e tangata, ‘a Lote, ‘o nau ‘unu‘unu atu ke hae ‘a e matapā."
    },
    {
      "verse": 10,
      "text": "Pea ala atu ‘a e ongo tangata, ‘o na fakahū mai ‘a Lote ki fale, ‘o na tāpuni ‘a e matapā."
    },
    {
      "verse": 11,
      "text": "Pea na ‘ai ke popongi ‘a e kau tangata na‘e ‘i he matafale, ‘a e iiki mo e lalahi: pea nau fiu‘a kumi ki he matapā."
    },
    {
      "verse": 12,
      "text": "Pea me‘a ‘a e ongo ‘āngelo kia Lote, ‘Oku ‘i ai ‘i heni hao kavenga? ha‘o fānau tangata pe fānau fefine; ‘io, mo hai fua ‘oku ‘iate koe ‘i he kolo ni, ‘omi kitua‘ā mei he potu ni:"
    },
    {
      "verse": 13,
      "text": "he ‘oku ma teu faka‘auha ‘a e feitu‘u ni, koe‘uhi ko e me‘a lahi ‘a e tangi meiate kinautolu kuo a‘u ki he ‘ao ‘o Sihova; pea kuo fekau mai kimaua ‘e Sihova ke faka‘auha ia."
    },
    {
      "verse": 14,
      "text": "Pea hū kitu‘a ‘a Lote, ‘o ne lea ki hono kavenga ‘i he‘ene fānau fefine, ‘o ne pehē, Mou tutu‘u, ‘o mahu‘i mei he potu ni; he ‘oku teu faka‘auha ‘e Sihova ‘a e kolo. Ka na‘e hangē ko ha‘ane fakahua kiate kinautolu."
    },
    {
      "verse": 15,
      "text": "Pea pongipongi hake leva, pea fakavave ‘a Lote ‘e he ongo ‘āngelo, he‘ena pehē, Tu‘u, ‘ave ho uaifi mo ho ongo ‘ōfefine ‘oku ‘i heni; na‘a ke mole ‘i he tu‘utāmaki ‘o e kolo."
    },
    {
      "verse": 16,
      "text": "Ka ka uatei pē ia; ko ia na‘e hanga ‘a e ongo tangata, ‘o na puke hono nima, mo e nima ‘o hono uaifi, mo e nima ‘o hono ongo ‘ōfefine; ko e me‘a ‘i he fai fakaalaala ‘a Sihova kiate ia: ‘o nau taki ia, ‘o tuku ki he tua‘ā kolo."
    },
    {
      "verse": 17,
      "text": "Pea kuo na ‘omi leva kinautolu kitua‘ā, pea ne me‘a mai. Hola telia ho‘o mo‘ui; ‘oua te ke kilo kimui, pea ‘oua ‘e momo‘i tu‘u lolotonga ho‘o ‘i he Seakale: hola pē ki he mo‘unga na‘a ke mole."
    },
    {
      "verse": 18,
      "text": "Pea lea ‘a Lote kiate kinaua, ‘Ēī, ‘oua mu‘a ‘e pehē:"
    },
    {
      "verse": 19,
      "text": "ko eni, ta‘e‘alo‘aloa kuo ke ‘ofa ‘ia kita me‘avale, pea kuo ke fai ha fu‘u ‘ofa lahi ‘i he fakahaofi ‘o ‘eku mo‘ui pea tala‘ehai te u lava ke hola ki he mo‘unga, pea na‘a ma‘u au ‘e he tu‘utāmaki pea u mate."
    },
    {
      "verse": 20,
      "text": "Me‘a ange ko e kolo ko ē, ‘e vave ha‘aku hola ki ai, kae‘uma‘ā ko e ki‘i me‘a: ka u hola mu‘a ki he potu ko ia (‘ikai ko e ki‘i me‘a pē?) kae hao ‘eku mo‘ui."
    },
    {
      "verse": 21,
      "text": "Pea ne me‘a kiate ia, Ko eni, kuo u toka‘i koe ‘i he me‘a ni foki, pea ‘e ‘ikai te u maumau‘i ‘a e kolo ko ia kuo ke lea ki ai."
    },
    {
      "verse": 22,
      "text": "Fai vave, hola ki he potu ko ia; he ‘oku ‘ikai te u fa‘a fai ha me‘a kae‘oua ke ke a‘u ki ai. Ko hono ‘uhinga ia na‘e ui ‘a e kolo ko ia ko Soa [ko Ki‘i-me‘a]."
    },
    {
      "verse": 23,
      "text": "Kuo hopo ‘a e la‘ā ki māmani ‘i he a‘u ‘a Lote ki Soa."
    },
    {
      "verse": 24,
      "text": "Pea na‘e toki faka‘uha ‘e Sihova ki Sōtoma mo Komola ‘a e maka vela mo e afi mei He‘ene ‘Afio, ‘io, mei langi;"
    },
    {
      "verse": 25,
      "text": "pea ne maumau‘i ‘a e ngaahi kolo ko ia mo e Seakale kātoa, mo kinautolu kotoa pē na‘e nofo ‘i he ngaahi kolo ko ia, mo e ngaahi fua ‘o e kelekele."
    },
    {
      "verse": 26,
      "text": "Ka ka fakatōtōmui ‘a hono uaifi ‘iate ia, ‘o ne fakasio ki mui, pea ne hoko ko e pou māsima."
    },
    {
      "verse": 27,
      "text": "Pea na‘e uhu hengihengi ‘a ‘Epalahame ki he potu na‘a ne tu‘u ai ‘i he ‘ao ‘o Sihova;"
    },
    {
      "verse": 28,
      "text": "pea ne hanga ki he feitu‘u ‘o Sōtoma mo Komola mo e seakale kotoa, ‘o ne fakasio atu, tā ‘oku kohu hake ‘a e fonua ko ia ‘o hangē ko e fu‘u fōnise."
    },
    {
      "verse": 29,
      "text": "Ko ia ‘i he faka‘auha ‘e he ‘Otua ‘a e ngaahi kolo ‘o e Seakale, na‘a ne manatu kia ‘Epalahame, pea ne fakapuna ‘a Lote mei he uhouhonga ‘o e tu‘utāmaki, lolotonga ‘ene laiki ‘a e ngaahi kolo na‘a ne nofo ai."
    },
    {
      "verse": 30,
      "text": "Pea ‘alu hake ‘a Lote mei Soa, pea ne nofo ‘i he mo‘unga, ‘a ia mo hono ongo ‘ōfefine he na‘a ne manavahē ke nofo ‘i Soa; ko ia na‘a ne nofo ‘i ha ‘ana mo hono ongo ‘ōfefine."
    },
    {
      "verse": 31,
      "text": "Pea lea ‘a e ta‘okete ki he tehina, Ko ‘eta tamai kuo motu‘a, pea tala‘ehai ‘oku ‘i ai ha tangata ‘i he fonua ke ha‘u kiate kitaua ‘o hangē ko e anga ‘o māmani:"
    },
    {
      "verse": 32,
      "text": "ha‘u, ta fakainu uaine ‘a ‘eta tamai, pea ta mohe mo ia, ke ta fakaili ha hako ‘o ‘eta tamai."
    },
    {
      "verse": 33,
      "text": "Pea na fakainu uaine ena tamai ‘i he pō ko ia: pea ‘alu ki ai ‘a e ta‘okete, ‘o mohe mo ‘ene tamai; pea na‘e ‘ikai te ne ‘ilo ‘ene tokoto mai mo ‘ene tu‘u atu."
    },
    {
      "verse": 34,
      "text": "Pea ‘i he ‘aho ‘e taha, na‘e pehē ‘a e ta‘okete ki he tehina, Ko eni, ne u mohe ‘anepō mo ‘eku tamai: ta fakainu uaine kiate ia ‘apō foki; pea ke ‘alu koe ki ai ‘o mohe mo ia, ka ta fakaili ha hako ‘o ‘eta tamai."
    },
    {
      "verse": 35,
      "text": "Pea na fakainu uaine ‘a ‘ena tamai ‘i he pō ko ia foki; pea tu‘u atu ‘a e tehina ‘o mohe mo ia; pea na‘e ‘ikai te ne ‘ilo ‘ene tokoto mai mo ‘ene tu‘u atu."
    },
    {
      "verse": 36,
      "text": "Ko ia na‘e fakatou feitama ‘a e ongo ‘ōfefine ‘o Lote ki he‘ena tamai."
    },
    {
      "verse": 37,
      "text": "Pea fā‘ele ‘a e ta‘okete, ko e tama; pea ne fakahingoa ia ko Moape; ko e tupu‘anga ia ‘o ha‘a Moape ‘o onopooni."
    },
    {
      "verse": 38,
      "text": "Pea fā‘ele mo e tehina, ko e tama; pea ne fakahingoa ko Pēnami: ko e tupu‘anga ia ‘o e ha‘a ‘Āmoni ‘o onopooni."
    }
  ],
  "timestamp": "2025-08-08T15:53:45.838357"
}