{
  "book": "ZEC",
  "book_name": "Zechariah",
  "chapter": 4,
  "version_id": 1307,
  "url": "https://www.bible.com/bible/1307/ZEC.4",
  "verses": [
    {
      "verse": 1,
      "text": "PEA ko e ‘āngelo na‘e lea ‘iate au na‘a ne foki, ‘o fafangu au, ‘o hangē ha tangata ‘oku fafangu mei he‘ene mohe."
    },
    {
      "verse": 2,
      "text": "Pea ne folofola kiate au, Ko e hā ‘oku ke sio ni ki ai? Pea u pehē, Kuo u fakasio, pea tā ko e tu‘unga maama ena ‘oku koula hono kotoa, pea ko hono tauhi‘anga lolo ‘oku mei ‘olunga, pea kuo fakaheka hono fitu‘i fo‘i maama; ‘oku taki fitu ‘a e paipa ki he ngaahi fo‘i maama, ‘a ia ‘oku mei ‘olunga."
    },
    {
      "verse": 3,
      "text": "Pea tu‘u ofi ai ha ongo fu‘u ‘ōlive, ko e taha mei he to‘omata‘u ‘o e tauhi‘anga lolo, mo e taha mei hono to‘ohema."
    },
    {
      "verse": 4,
      "text": "Pea u hanga ‘o fakatau folofola ki he ‘āngelo na‘e lea ‘iate au, ‘o pehē, ‘Ēī, ko e hā ena?"
    },
    {
      "verse": 5,
      "text": "Pea tali ‘a e ‘āngelo na‘e lea ‘iate au, ‘o ne folofola mai, ‘Oku ‘ikai te ke ‘ilo koā pe ko e hā ‘a e ‘ū me‘a na? Pea u tali, ‘Ēī, ‘oku ‘ikai."
    },
    {
      "verse": 6,
      "text": "Pea tali ‘e ia, ‘o ne folofola mai, ‘o ne pehē, Ko e folofola ena ‘a Sihova kia Seluipepeli, ke fakahā, ‘Oku ‘ikai tu‘u ‘i he ivi, pea ‘oku ‘ikai tu‘u ‘i he ngū, ka ko hoku Laumālie pē–ko e folofola ia ‘a Sihova Sāpaoti."
    },
    {
      "verse": 7,
      "text": "Ko hai koe ‘a e fu‘u mo‘unga na ‘i he ‘ao ‘o Seluipepeli? Te ke lafalafa; pea te ne fakahū mai ki tu‘a ‘a e maka tau‘olunga mo e kailavaki hono talamonū, Monitonu! Monitonu!"
    },
    {
      "verse": 8,
      "text": "Pea hoko ‘a e folofola ‘a Sihova kiate au, ‘o pehē. Ko e ongo nima ‘o Seluipepeli na‘e tanupou ‘a e fale ni;"
    },
    {
      "verse": 9,
      "text": "pea ko hono ongo nima te na faka‘osi: pea te ke ‘ilo ko Sihova Sāpaoti ia ne fekau au kiate kimoutolu."
    },
    {
      "verse": 10,
      "text": "Ko hai ia ‘oku ne ta‘etoka‘i ‘a e ‘aho ‘o e me‘a si‘i? Tala atu, ‘e fiefia ‘a e Fitu ko ē, he‘enau sio ki he fuavai ‘i he nima ‘o Seluipepeli; ko e ngaahi fo‘i fofonga ‘o Sihova ia ‘oku felēleaki ‘i māmani kātoa."
    },
    {
      "verse": 11,
      "text": "Pea u hanga ‘o fakatau folofola kiate ia, Ko e hā ‘a e ongo fu‘u ‘ōlive na ‘oku hopo hake ‘i he to‘omata‘u mo e to‘ohema ‘o e tu‘unga maama?"
    },
    {
      "verse": 12,
      "text": "Pea u toe fakatau folofola hono tu‘o ua ki ai, Ko e hā ‘a e ongo lito‘i ‘ōlive ‘oku lave ki he ongo fakatafe koula, ‘a ia ‘oku hala hifo ai meiate kinaua ‘a e lolo koula?"
    },
    {
      "verse": 13,
      "text": "Pea ne tala mai, ‘o pehē, ‘Oku ‘ikai koā te ke ‘ilo pe ko e hā ena? Pea u pehē, ‘Ēī, ‘oku ‘ikai."
    },
    {
      "verse": 14,
      "text": "Pea ne folofola mai, Ko kinaua ko e ongo founga lolo, ‘oku fakafe‘ao ki he ‘Eiki ‘o māmani kātoa."
    }
  ],
  "timestamp": "2025-08-08T15:56:53.861242"
}