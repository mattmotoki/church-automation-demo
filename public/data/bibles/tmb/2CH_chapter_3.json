{
  "book": "2CH",
  "book_name": "2 Chronicles",
  "chapter": 3,
  "version_id": 1307,
  "url": "https://www.bible.com/bible/1307/2CH.3",
  "verses": [
    {
      "verse": 1,
      "text": "TOKI kamata ‘e Solomone ke langa ‘a e fale ‘o Sihova ‘i Selusalema ‘i he mo‘unga ko Molaia, ‘a ia na‘a ne hā ai ki he‘ene ‘eiki ko Tēvita, ‘i he potu kuo teu ‘e Tēvita ‘i he haha‘anga ‘o e Siepusi ko ‘Olanani."
    },
    {
      "verse": 2,
      "text": "Pea ne kamata hono langa ‘i hono ua ‘o e ‘aho ‘o hono ua ‘o e māhina ‘i hono ta‘u fā ‘o ‘ene pule."
    },
    {
      "verse": 3,
      "text": "Pea ko eni ‘a e tu‘unga na‘e fakatoka ‘e Solomone ‘i he langa ‘o e fale ‘o ‘Elohimi; ko e kiupite ‘e onongofulu hono lōloa (ko e kiupite mu‘a ia), pea ko e māukupu ko e kiupite ‘e uofulu."
    },
    {
      "verse": 4,
      "text": "Pea ko e fale hū‘anga ‘i he matafale ko hono lōloa na‘e fe‘unga mo e māukupu ‘o e fale, ko e kiupite ‘e uofulu; pea ko hono mā‘olunga ko e teau mā uofulu: pea ne ‘ufi‘ufi mei loto ‘aki ‘a e koula ma‘a."
    },
    {
      "verse": 5,
      "text": "Pea ko e fale lahi na‘a ne ‘aofi paini mei ‘olunga, ‘o ne ‘aofi ‘aki ‘a e koula lelei, ‘o ne fakaheka ki ai ‘ani paame moni seini."
    },
    {
      "verse": 6,
      "text": "Pea ne teu ‘a e fale ‘aki ‘a e ngaahi maka mahu‘inga ke matamatalelei: pea ko hono koula ko e koula Palevaimi."
    },
    {
      "verse": 7,
      "text": "Na‘a ne ‘ufi‘ufi koula foki ‘a e fale, ‘a hono kanofale mo hono tu‘unga matapā mo hono ‘aofi mo hono ngaahi matapā: ‘o ne tā selupimi ‘i he ‘aofi."
    },
    {
      "verse": 8,
      "text": "Pea ne ngaohi ‘a e Fale Toputapu: ko hono lōloa na‘e tatau mo e māukupu ‘o e fale, ko e kiupite ‘e uofulu, pea ko hono māukupu ko e kiupite ‘e uofulu: pea ne ‘ufi‘ufi ‘aki ‘a e koula lelei, fe‘unga mo e taleniti ‘e onongeau."
    },
    {
      "verse": 9,
      "text": "Pea ko e mamafa ‘o e fa‘o ko e sikeli koula ‘e nimangofulu. Ko e ngaahi loki ‘olunga foki na‘a ne ‘aofi koula."
    },
    {
      "verse": 10,
      "text": "Pea ne ngaohi ‘i he Fale Toputapu ha ongo selupimi na‘e tā faka‘īmisi: pea na‘a nau ‘ufi‘ufi koula kinaua."
    },
    {
      "verse": 11,
      "text": "Pea ko e ‘ū kapakau ‘o e ongo selupimi na‘e kiupite uofulu hono fua: pea ko e kapakau ‘o e taha na‘e nima, ‘o lave ki he ‘aofi ‘o e fale, pea nima ‘a e kapakau ‘e taha, ‘o lave ki he kapakau ‘o e selupimi ko ē."
    },
    {
      "verse": 12,
      "text": "Pea ko e kapakau ‘o e selupimi ‘e taha na‘e nima, ‘o lave ki he ‘aofi ko ē, pea ko hono kapakau ‘e taha na‘e nima, ‘o piki ki he kapakau ‘o e selupimi ko ē."
    },
    {
      "verse": 13,
      "text": "Ko e mafola ‘o e ‘ū kapakau ‘o e ongo selupimi ko ia na‘e uofulu kiupite: pea na‘a na tu‘u ‘aki hona va‘e, pea na‘e hanga hona mata ki fale."
    },
    {
      "verse": 14,
      "text": "Pea na‘a ne ngaohi ‘a e tatau ‘aki ‘a e lanu langi, mo e kula-po‘upo‘uli mo e kula-‘aho‘aho, mo e tupenu hinehina; pea ne tā selupimi ai."
    },
    {
      "verse": 15,
      "text": "Pea ne ngaohi ‘i he matafale ha ongo pou na‘e kiupite ‘e tolungofulu mā nima hona mā‘olunga, pea ko e teunga na‘e ‘i he ‘ulu‘i pou takitaha na‘e kiupite ‘e nima."
    },
    {
      "verse": 16,
      "text": "Pea ne ngaohi seini fakaseakale, ‘o ne ‘ai ki he ‘ulu‘i pou, ‘o ne ngaohi ha pomikānite ‘e teau, ‘o ‘ai ki he ngaahi seini."
    },
    {
      "verse": 17,
      "text": "Pea ne fokotu‘u ‘a e ongo pou ‘i he mata Temipale, ko e taha mei he to‘omata‘u mo e taha mei to‘ohema, ‘o ne fakahingoa ē ‘i to‘omata‘u ko ‘Iakini, ka ko e to‘ohema ko Poasi."
    }
  ],
  "timestamp": "2025-08-08T15:54:57.956189"
}