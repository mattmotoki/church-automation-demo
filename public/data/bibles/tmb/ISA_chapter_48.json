{
  "book": "ISA",
  "book_name": "Isaiah",
  "chapter": 48,
  "version_id": 1307,
  "url": "https://www.bible.com/bible/1307/ISA.48",
  "verses": [
    {
      "verse": 1,
      "text": "FANONGO ki he me‘a ni, ‘a e fale ‘o Sēkope, ‘a ia ‘oku ui‘aki ‘a e hingoa ‘o ‘Isileli, ka kuo tafe atu mei he matavai ‘o Siuta; ‘a kimoutolu ‘oku fuakava ‘i he huafa ‘o Sihova, pea ‘oku tāpafua ‘a e huafa ‘o e ‘Otua ‘o ‘Isileli, ka tala‘ehai ko e fai mo‘oni, pea tala‘ehai ko e fai mā‘oni‘oni."
    },
    {
      "verse": 2,
      "text": "Seuke, ‘oku nau taku ‘aki kinautolu ‘a e hingoa ‘o e Kolo Tapu, pea ‘oku nau falala ki he ‘Otua ‘o ‘Isileli; ko Sihova Sāpaoti hono huafa."
    },
    {
      "verse": 3,
      "text": "Ko e ngaahi ‘uluaki me‘a kuo u fakahā talu fuoloa; ‘io, na‘e ‘alu atu mei hoku ngutu, pea na‘a ku fanongonongo ia: na‘e fakafokifā ‘eku fai ia, pea na‘e hoko."
    },
    {
      "verse": 4,
      "text": "He na‘a ku ‘ilo ko e fefeka koe, pea ko e uoua ‘aione ho kia na, pea ko ho fōtunga ko e koto palasa."
    },
    {
      "verse": 5,
      "text": "Ko ia na‘a ku fakahā ia kiate koe talu fuoloa; na‘a ku fanongonongo atu ia te‘eki ke hoko; telia na‘a ke pehē, Ko ‘eku ‘aitoli kuo fai ia, ‘io, ko ‘eku ‘īmisi mo ‘eku fakatātā ukamea na‘a na tu‘utu‘uni ia."
    },
    {
      "verse": 6,
      "text": "Na‘a ke fanongo ki ai; pe‘i fakasio ki hono kotoa; pea ‘ikai na‘a mou mei fakamo‘oni ki ai? ‘Oku kamata eni ‘eku fanongonongo atu me‘a fo‘ou, ‘ani me‘a na‘e fakalilolilo, pea na‘e ‘ikai te ke ‘ilo ki ai."
    },
    {
      "verse": 7,
      "text": "Ko e toki fakatupu ia, ‘o ‘ikai talu fuoloa; pea na‘e ‘ikai te ke fanongo ki ai ‘i he te‘eki hoko ‘a e ‘aho ni; telia na‘a ke pehē, Seuke, na‘a ku ‘ilo ia."
    },
    {
      "verse": 8,
      "text": "Tala atu, na‘e ‘ikai te ke fanongo ki ai; ‘io, na‘e ‘ikai te ke ‘ilo: pea na‘e ‘ikai ava ho telinga ki ai fuoloa atu: he na‘a ku ‘ilo ko e mātu‘aki kākā koe, pea talu ho fanau‘i mo e ui koe ko Talangata‘a."
    },
    {
      "verse": 9,
      "text": "Koe‘uhi pē ko hoku hingoa, ko ia ‘oku ou toloi ai hoku houhau, pea telia hoku fakamālō ‘oku ou fakama‘uma‘u ‘eku fai kiate koe, ‘o ‘oua te u tu‘usi koe."
    },
    {
      "verse": 10,
      "text": "Vakai, kuo u fakama‘a koe, kae ‘ikai hangē ko e fai ki he siliva; kuo u sivi koe ‘i he fōnise ‘o e mamahi."
    },
    {
      "verse": 11,
      "text": "Koe‘uhi ko au, koe‘uhi ko au, ‘oku ou fai ia–he ko e pehē koā ke talakaa‘i ia!–pea ko hoku kolōlia ‘e ‘ikai te u ‘atu ki ha taha."
    },
    {
      "verse": 12,
      "text": "Fanongo kiate au, ‘e Sēkope, mo koe, ‘Isileli, ko e taha kuo u ui: Ko au ai pē; ko au ‘a e ‘Uluaki, ko au foki ‘a e Kimui."
    },
    {
      "verse": 13,
      "text": "Ko hoku nima foki na‘e tanupou ‘a māmani, pea ko hoku to‘omata‘u ‘oku ne fafao atu ‘a e ngaahi langi: ka u ka ui kiate kinautolu, ‘oku nau tutu‘u mai leva."
    },
    {
      "verse": 14,
      "text": "Mou fakatefua mai ke fanongo, Ko hai ‘i he fa‘ahinga ko ē kuo fakahā ha me‘a pehē ni? Ko e toko taha ‘oku ‘ofa ki ai ‘a Sihova te ne fakaai hono finangalo ki Pāpilone, ‘io, ‘e fakaai hono nima ki he kau Kalitia."
    },
    {
      "verse": 15,
      "text": "Ko au, ko au kuo u lea; kuo u ui ia foki: ‘io, kuo u fakaa‘u mai, pea ‘oku tu‘umālie hono fononga."
    },
    {
      "verse": 16,
      "text": "Mou ‘unu‘unu mai kiate au, fanongo ki he me‘a ni: tala‘ehai kuo u lea ‘i he fufū talu ‘a e kamata‘anga. Talu e taimi ‘o ‘ene kamata hoko, na‘a ku ‘i ai au: Pea ‘i he taimi ni ko ‘Ātonai Sihova kuo ne fekau au mo Hono Laumālie."
    },
    {
      "verse": 17,
      "text": "Ko e folofola eni ‘a Sihova ko ho Koeli, ko e Tāpuhā ‘o ‘Isileli; Ko au Sihova ko ho ‘Otua, ‘oku ou ako koe ke fai me‘a ‘aonga, ‘oku ou tataki koe ‘i he hala ‘oku totonu ke ke fou ai."
    },
    {
      "verse": 18,
      "text": "Taumaiā na‘a ke tokanga ki he‘eku ngaahi tu‘utu‘uni! Pehē kuo hangē ha vaitafe ho‘o fiemālie, pea ko ho‘o mā‘oni‘oni hangē ko e ngaahi peau ‘o e tahi."
    },
    {
      "verse": 19,
      "text": "Pea ‘e tatau ho hako mo e ‘one‘one ‘i he matātahi, pea ko e fua ‘o ho manava hangē ko e kilikili ‘o‘ona: ‘e ‘ikai tu‘usi hono hingoa pe tāmate‘i ‘i he fe‘ao mo au."
    },
    {
      "verse": 20,
      "text": "Hū ki tu‘a mei Pāpilone, hola mei he kau Kalitia; tala mo fanongonongo eni ‘aki ha le‘o matuitui, ‘ai ke a‘u atu ia ki he ngata‘anga ‘o māmani: tala, Kuo huhu‘i ‘e Sihova ‘ene sevāniti ko Sēkope."
    },
    {
      "verse": 21,
      "text": "Pea na‘e ‘ikai te nau fie inua ‘i he ngaahi fonua mōmoa na‘a ne taki ai kinautolu: Na‘a ne fakatafe vai mei he maka mo‘onautolu, Pea na‘a ne fahi makatu‘u, pea puna ai ‘a e vai."
    },
    {
      "verse": 22,
      "text": "‘Oku ‘ikai ha fiemālie ki he kau angahala–ko e folofola ia ‘a Sihova."
    }
  ],
  "timestamp": "2025-08-08T15:56:04.860269"
}