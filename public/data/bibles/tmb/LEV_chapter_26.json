{
  "book": "LEV",
  "book_name": "Leviticus",
  "chapter": 26,
  "version_id": 1307,
  "url": "https://www.bible.com/bible/1307/LEV.26",
  "verses": [
    {
      "verse": 1,
      "text": "‘E ‘ikai te mou ngaohi hamou ‘otua noa, pea ‘e ‘ikai te mou fokotu‘u hamou tamapua pe pou, pea ‘e ‘ikai te mou tuku ‘i homou fonua ha maka tongitongi ke lotu ki ai: he ko Sihova au ko homou ‘Otua."
    },
    {
      "verse": 2,
      "text": "Te mou tauhi ‘eku ngaahi Sāpate, pea te mou ‘apasia ki hoku fale tapu: ko Sihova au."
    },
    {
      "verse": 3,
      "text": "Kapau te mou fou ‘i he‘eku ngaahi tu‘utu‘uni, mo tauhi ‘eku ngaahi fekau ‘o fai ki ai;"
    },
    {
      "verse": 4,
      "text": "pea te u toki ‘atu ha‘amou ‘uha ‘i hono taimi totonu, pea ‘e lakuna ‘e he kelekele hono mahu, pea ko e ngaahi ‘akau ‘o e ngoue te nau laku mai ‘enau fua."
    },
    {
      "verse": 5,
      "text": "Pea ‘e fea‘utaki ho‘omou ‘au‘au mo e toli kālepi, pea fea‘utaki ‘a e toli kālepi mo e tō ta‘u: pea te mou kai me‘akai ke mākona, pea te mou nofo nonga ‘i homou fonua."
    },
    {
      "verse": 6,
      "text": "Pea te u tuku ke melino ‘a e fonua, pea te mou tākoto, ‘o ‘ikai fakahoha‘a ‘e ha taha: pea te u faka‘osi ‘a e manu kovi mei he fonua, pea ‘e ‘ikai fou atu ‘a e heletā ‘i homou fonua."
    },
    {
      "verse": 7,
      "text": "Pea te mou tuli homou ngaahi fili, pea te nau tō ‘i he heletā ‘i homou ‘ao."
    },
    {
      "verse": 8,
      "text": "‘Io, ko hamou toko nima te nau tuli ha teau, pea ko hamou toko teau te nau tuli ha mano: pea ‘e tō homou ngaahi fili ‘i he heletā ‘i homou ‘ao."
    },
    {
      "verse": 9,
      "text": "Pea te u fofonga kiate kimoutolu, pea te u fakafanau kimoutolu mo fakatokolahi; pea te u fakapapau ‘eku kovinānite mo kimoutolu."
    },
    {
      "verse": 10,
      "text": "Pea te mou kai ‘a e ta‘u kuo motu‘a ‘aupito; ‘io, te mou toki fakahū mai ‘a e ta‘u motu‘a kae fa‘oaki ‘a e fo‘ou."
    },
    {
      "verse": 11,
      "text": "Pea te u tu‘u hoku Tāpanekale ‘i homou lotolotonga; pea ‘e ‘ikai fehi‘a ‘a hoku loto kiate kimoutolu."
    },
    {
      "verse": 12,
      "text": "Pea te u hā‘ele‘ele ‘i homou lotolotonga, pea te u nofo ko homou ‘Otua, pea te mou nofo mai ko hoku kakai."
    },
    {
      "verse": 13,
      "text": "Ko Sihova au ko homou ‘Otua na‘e ‘omi kimoutolu mei ‘Isipite ke ‘oua te mou tamaio‘eiki kiate kinautolu; pea kuo u fesi‘i ‘a e ‘akau ‘o ho‘omou ‘ioke; pea kuo u ‘ai ke mou ha‘ele kēvekeva tonu."
    },
    {
      "verse": 14,
      "text": "Ka ‘o kapau ‘e ‘ikai te mou talangofua kiate au, ‘o ‘ikai te mou fai ‘a e ngaahi fekau kehekehe ko eni; ka mou fakatale‘i ‘eku ngaahi tu‘utu‘uni,"
    },
    {
      "verse": 15,
      "text": "pea fehi‘a ‘e homou loto ki he‘eku konisitūtone, ‘o ‘ikai te mou fai ‘eku ngaahi tu‘utu‘uni kehekehe, ka mou maumau‘i ‘eku kovinānite;"
    },
    {
      "verse": 16,
      "text": "ko au foki te u fai kiate kimoutolu ‘o pehē; te u fakanofo kiate kimoutolu ‘a Fakailifia, ‘a Fakalilelila mo Mofi, ‘a ia te nau keina ‘a e mata, mo fakamaha ‘a e mo‘ui: pea ‘e hoko ho‘omou tō ta‘u ko e kulanoa, he ‘e kai ia ‘e homou ngaahi fili."
    },
    {
      "verse": 17,
      "text": "Pea te u fofonga ‘ita kiate kimoutolu, pea ‘e taa‘i kimoutolu ‘i he ‘ao ‘o homou ngaahi fili: pea ‘e fakaehaua kimoutolu ‘e he fa‘ahinga ‘oku fehi‘a kiate kimoutolu; pea te mou hola neongo ‘oku ‘ikai ha tuli."
    },
    {
      "verse": 18,
      "text": "Pea kapau te mou kei talangata‘a kiate au, neongo e ngaahi me‘a ko ē; pea te u tautea kimoutolu, ‘o tātu‘ofitu hake koe‘uhi ko ho‘omou ngaahi angahala."
    },
    {
      "verse": 19,
      "text": "Pea te u laiki ‘a e mālohi ‘oku mou pōlepole ai; pea te u ‘ai ke hangē ha ‘aione ‘a homou langi, pea hangē ha kapa homou kelekele:"
    },
    {
      "verse": 20,
      "text": "pea ‘e maumau noa homou kakava: he ‘e ‘ikai lakuna ‘e he kelekele hono mahu, pea ‘e ‘ikai fua ‘e he ngaahi ‘akau ‘o e fonua."
    },
    {
      "verse": 21,
      "text": "Pea kapau te mou fakafepaki kiate au, ‘o ‘ikai te mou fie talangofua mai; pea te u fakalahi mala kiate kimoutolu, ‘o tātu‘ofitu, ‘o fakatatau ki ho‘omou angahala."
    },
    {
      "verse": 22,
      "text": "Pea te u tuku atu ‘a e manu kaivao, ‘a ia te ne fakata‘efanau kimoutolu, mo faka‘auha ho‘omou monumanu, pea fakatoko si‘i kimoutolu; pea ‘e ta‘e‘uhia homou ngaahi hala."
    },
    {
      "verse": 23,
      "text": "Pea kapau ‘e ‘ikai te mou liliu mai ‘i he ngaahi me‘a ko ia, ka mou kei fakafepaki mai;"
    },
    {
      "verse": 24,
      "text": "pea te u toki fakafepaki mo au kiate kimoutolu; pea te u taa‘i kimoutolu ‘e au foki, ‘o tātu‘ofitu, koe‘uhi ko ho‘omou ngaahi angahala."
    },
    {
      "verse": 25,
      "text": "Pea te u ‘omi ha heletā kiate kimoutolu, ‘a ia te ne fai ‘a e sauni ‘o e fuakava; pea ‘e fakataha kimoutolu ki ho‘omou ngaahi kolo, pea te u ‘atu ‘a e mahaki faka‘auha kiate kimoutolu; pea ‘e tuku kimoutolu ki he nima ‘o homou ngaahi fili."
    },
    {
      "verse": 26,
      "text": "Pea ‘i he‘eku maumau homou falala‘anga kai, ‘e ta‘o ho‘omou mā ‘e ha hongofulu‘i fefine ‘i ha ngoto‘umu pē taha, pea te nau fakafuofua ho‘omou mā ‘i he‘enau toe ‘atu; pea te mou kai kae ‘ikai mākona."
    },
    {
      "verse": 27,
      "text": "Pea kapau ‘e ‘ikai te mou talangofua kiate au, ka mou fakafepaki mai neongo e ngaahi me‘a ko ia;"
    },
    {
      "verse": 28,
      "text": "pea ‘e toki kakaha ‘eku fakafepaki atu kiate kimoutolu: pea te u tautea kimoutolu, ‘e au foki, ‘o tātu‘ofitu, koe‘uhi ko ho‘omou ngaahi angahala."
    },
    {
      "verse": 29,
      "text": "Pea te mou kai ‘a e kakano ‘o homou ngaahi foha, ‘io, ko e kakano ‘o homou ngaahi ‘ōfefine te mou kai."
    },
    {
      "verse": 30,
      "text": "Pea te u maumau‘i ho‘omou ngaahi sia tapu, pea te u tā ho‘omou ngaahi ‘īmisi‘i la‘ā, pea te u laku homou ngaahi ‘anga‘anga mo e ngaahi ‘anga‘anga ‘o ho‘omou ngaahi tamapua; pea ‘e fehi‘a ‘a hoku loto kiate kimoutolu."
    },
    {
      "verse": 31,
      "text": "Pea te u ngaohi ho‘omou ngaahi kolo ko e koto lala, pea te u ngaohi homou ngaahi fale tapu ko e koto maumau, pea ‘e ‘ikai te u nanamu ki ho‘omou ngaahi ngangatu fakahōifua."
    },
    {
      "verse": 32,
      "text": "Pea te u ngaohi ‘a e fonua ko e koto li‘aki: pea ko homou ngaahi fili ‘oku nofo ai te nau ofongi ia."
    },
    {
      "verse": 33,
      "text": "Ka te u fakamovetevete kimoutolu ki he ngaahi pule‘anga, pea te u tafi-ki-tu‘a-niu kimoutolu ‘aki ‘a e heletā; pea ‘e hoko homou fonua ko e koto li‘aki, pea ko ho‘omou ngaahi kolo ko e koto maumau."
    },
    {
      "verse": 34,
      "text": "Pea ‘e toki ma‘u lelei ‘e he fonua hono ngaahi Sāpate, lolotonga ‘oku tuku li‘aki ia ‘o mou nofo ‘i he fonua ‘o homou ngaahi fili; ‘io, ‘e toki mālōlō ‘a e fonua, ‘o ma‘u lelei hono ngaahi Sāpate."
    },
    {
      "verse": 35,
      "text": "Lolotonga ‘oku tuku li‘aki te ne ma‘u ha mālōlō, ‘a e mālōlō na‘e ‘ikai te ne ma‘u ‘i homou ngaahi Sāpate, ‘i he taimi na‘a mou nofo ai."
    },
    {
      "verse": 36,
      "text": "Pea ko e me‘a ki homou toe, te u tuku atu ha toutou ki honau loto ‘i he fonua ‘o honau ngaahi fili; pea ko e kohi ‘o ha fo‘i lau ‘oku vilingia te nau hahaka ai ‘o ‘ohovale; pea te nau hola ‘o hangē ko e hola mei he heletā: pea te nau tō neongo ‘oku ‘ikai ha tuli."
    },
    {
      "verse": 37,
      "text": "Pea te nau fehumuhumuki ‘iate kinautolu ‘o hangē ha tō ‘i he heletā; ‘osi, ‘oku ‘ikai ha tuli; pea ‘e ‘ikai hamou mālohi Ke tu‘u ki homou ngaahi fili."
    },
    {
      "verse": 38,
      "text": "Pea te mou ‘auha ‘i he ngaahi pule‘anga ko ia; ‘io, ‘e keina kimoutolu ‘e he fonua ‘o homou ngaahi fili."
    },
    {
      "verse": 39,
      "text": "Pea ko e toenga ‘omoutolu te nau faka‘au ki mui ‘i he ngaahi fonua ‘o homou ngaahi fili ‘i he kovi kuo nau fai; ‘io, ko e kovi ‘a ‘enau ngaahi kui foki, ‘a ia ‘oku ō mo kinautolu, te nau faka‘au hifo ai."
    },
    {
      "verse": 40,
      "text": "Pea te nau toki fakamo‘oni ‘enau ngaahi kovi mo e kovi ‘a ‘enau ngaahi kui, ‘i he hia na‘a nau hia ai kiate au, kae‘uma‘ā foki ‘a e tupu ‘i he‘enau fakafepaki kiate au ‘a ‘eku fakafepaki kiate kinautolu, mo ‘ave kinautolu ki he fonua ‘o honau ngaahi fili."
    },
    {
      "verse": 41,
      "text": "Pea kapau leva ‘e vaivai honau loto ta‘ekamu, ‘o nau tali lelei honau tautea;"
    },
    {
      "verse": 42,
      "text": "te u toki manatu ai ki he‘eku fuakava mo Sēkope, kae‘uma‘ā ‘a ‘eku fuakava mo ‘Aisake: ko ‘eku fuakava foki mo ‘Epalahame te u manatu ki ai; ka te u manatu foki ki he fonua."
    },
    {
      "verse": 43,
      "text": "Pea ‘e tau‘atāina ‘a e fonua meiate kinautolu, pea te ne ma‘u lelei hono ngaahi Sāpate, lolotonga ‘oku tuku li‘aki, ‘o ‘ikai te nau ‘i ai; pea ko kinautolu foki te nau tali lelei honau tautea; koe‘uhiā, ‘io, koe‘uhiā na‘a nau fakatale‘i ‘eku konisitūtone, pea fehi‘a ‘e honau loto ki he‘eku ngaahi fekau."
    },
    {
      "verse": 44,
      "text": "Ka neongo ia kotoa, ka nau ka ‘i he fonua ‘o honau ngaahi fili, ‘e ‘ikai te u fakatale‘i kinautolu, pea ‘e ‘ikai te u fehi‘a kiate kinautolu ke faka‘osi kinautolu mo maumau ‘eku kovinānite mo kinautolu: he ko Sihova au ko honau ‘Otua:"
    },
    {
      "verse": 45,
      "text": "ka te u manatu ma‘anautolu ki he fuakava ‘o honau tupu‘anga, ‘a ia na‘a ku fakahū kitu‘a mei ‘Isipite, kae sio ‘a e ngaahi kakai; koe‘uhi ke u hoko ko honau ‘Otua: ko Sihova au."
    },
    {
      "verse": 46,
      "text": "Ko e ngaahi fekau ia mo e konisitūtone mo e ngaahi lao, ‘a ia na‘e tuku ‘e Sihova ‘i hona vaha‘a mo ‘Isileli, ‘o fakafai ‘ia Mōsese ‘i he mo‘unga ko Sainai."
    }
  ],
  "timestamp": "2025-08-08T15:54:03.561539"
}