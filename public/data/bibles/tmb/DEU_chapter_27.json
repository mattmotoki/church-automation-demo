{
  "book": "DEU",
  "book_name": "Deuteronomy",
  "chapter": 27,
  "version_id": 1307,
  "url": "https://www.bible.com/bible/1307/DEU.27",
  "verses": [
    {
      "verse": 1,
      "text": "PEA na‘e fekau ‘e Mōsese mo e kau mātu‘a ‘Isileli ki he kakai, ‘o pehē, Tauhi hono kotoa ‘o e tu‘utu‘uni ‘oku ou feia atu he ‘aho ni."
    },
    {
      "verse": 2,
      "text": "Pea ka faifai pea mou a‘a atu ‘i Soatani ki he fonua ‘oku foaki kiate koe ‘e Sihova ko ho ‘Otua, ko e taimi ko ia te ke fokotu‘u ai ha‘o ngaahi maka lalahi, ‘o vali lahe:"
    },
    {
      "verse": 3,
      "text": "pea te ke tohi ki ai ‘a e ngaahi lea ‘o e lao ni ‘i he hili ho‘o a‘a atu, koe‘uhi ke ke hū ki he fonua ‘a ia kuo foaki kiate koe ‘e Sihova ko ho ‘Otua, ko e fonua ‘oku mahutafea ‘i he hu‘akau mo e honi, ‘o hangē ko e tala‘ofa ‘a Sihova ko e ‘Otua ‘o ho tupu‘anga kiate koe."
    },
    {
      "verse": 4,
      "text": "‘Io, ka faifai pea mou a‘a atu ‘i Soatani, te mou fokotu‘u ‘a e ngaahi maka ni, ‘a ia ‘oku ou fai tu‘utu‘uni ai kiate kimoutolu he ‘aho ni, ‘i he mo‘unga ko ‘Īpale, pea te ke vali ‘aki ‘a e lahe."
    },
    {
      "verse": 5,
      "text": "Pea te ke langa ai ha ‘ōlita kia Sihova ko ho ‘Otua, ko ha ‘ōlita langa maka: ‘e ‘ikai te ke apo ha ukamea ki ai."
    },
    {
      "verse": 6,
      "text": "Ko e ngaahi maka tekanoa te ke langa ‘aki ‘a e ‘ōlita ‘o Sihova ko ho ‘Otua: pea te ke feia ai ha ngaahi feilaulau-mōifua kia Sihova ko ho ‘Otua:"
    },
    {
      "verse": 7,
      "text": "pea te ke fai mo e ngaahi feilaulau-‘ofa, mo kai ‘i he potu ko ia; pea te ke fakafiefia ‘i he ‘ao ‘o Sihova ko ho ‘Otua."
    },
    {
      "verse": 8,
      "text": "Pea te ke tohi ‘i he ngaahi maka ‘a e ngaahi lea ‘o e lao ni, ‘o tohi ke lelei."
    },
    {
      "verse": 9,
      "text": "Pea lea ‘a Mōsese mo e kau Līvai taula‘eiki ki ha‘a ‘Isileli kātoa, ‘o pehē, ‘E ‘Isileli, longo ā mo fakaongo mai; ko e ‘aho ni kuo ke hoko ko e kakai ‘a Sihova ko ho ‘Otua."
    },
    {
      "verse": 10,
      "text": "Ko ia te ke fakaongo ki hono le‘o, pea te ke fai ‘ene ngaahi tu‘utu‘uni mo fekau, ‘a ia ‘oku ou feia atu he ‘aho ni."
    },
    {
      "verse": 11,
      "text": "Pea tu‘utu‘uni ‘e Mōsese ki he kakai ‘i he ‘aho ko ia, ‘o pehē,"
    },
    {
      "verse": 12,
      "text": "Ko eni ia ‘e tu‘u ‘i Mo‘unga Kelisimi ke tāpuaki ‘a e kakai, hili ho‘omou a‘a ‘i Soatani; ko Simione, mo Līvai, mo Siuta, mo ‘Īsaka, mo Siosifa, mo Penisimani."
    },
    {
      "verse": 13,
      "text": "Pea ko eni ‘e tu‘u ‘i Mo‘unga ‘Īpale ki he fakamala‘ia; ko Lūpeni, ko Kata, mo ‘Āseli, mo Sepulone, ko Tani, pea mo Nafitalai."
    },
    {
      "verse": 14,
      "text": "Pea ko e kau Līvai ‘e tali, pea te nau lea ki he tangata ‘Isileli kotoa ‘o le‘o lahi, ‘o pehē."
    },
    {
      "verse": 15,
      "text": "Mala‘ia ā ka ko e tangata ‘oku ne ngaohi ha tamapua pe ‘īmisi ukamea, ko e me‘a ‘oku fakalili‘a ki ai ‘a Sihova, ko e ngāue ‘a e nima ‘o e tufunga, ‘o ne fokotu‘u ‘i ha lilo. Pea ‘e tali ‘e he kakai kotoa, ‘o pehē, ‘Ēmeni."
    },
    {
      "verse": 16,
      "text": "Mala‘ia ā ka ko ia ‘oku ne fakatakataka ‘aki ‘ene tamai mo ‘ene fa‘ē. Pea ‘e pehē ‘e he kakai kotoa, ‘Ēmeni."
    },
    {
      "verse": 17,
      "text": "Mala‘ia ā ka ko ia ‘oku ne hiki ‘a e kau‘ā ‘a hono kaungā‘api. Pea ‘e pehē ‘e he kakai kotoa, ‘Ēmeni."
    },
    {
      "verse": 18,
      "text": "Mala‘ia ā ka ko ia ‘oku ne takihee‘i ‘a e kui mei he hala. Pea ‘e pehē ‘e he kakai kotoa, ‘Ēmeni."
    },
    {
      "verse": 19,
      "text": "Mala‘ia ā ka ko ia ‘oku ne piko‘i ‘a e fakamaau ‘o e muli, ‘o e tamai mate pea mo e uitou. Pea ‘e pehē ‘e he kakai kotoa, ‘Ēmeni."
    },
    {
      "verse": 20,
      "text": "Mala‘ia ā ka ko ia ‘oku mohe mo e ‘unoho ‘o ‘ene tamai; he ko ‘ene tatala ‘a e vala ‘o ‘ene tamai. Pea ‘e pehē ‘e he kakai kotoa, ‘Ēmeni."
    },
    {
      "verse": 21,
      "text": "Mala‘ia ā ka ko ia ‘oku ne mohe mo ha taha ‘i he fa‘ahinga manu. Pea ‘e pehē ‘e he kakai kotoa, ‘Ēmeni."
    },
    {
      "verse": 22,
      "text": "Mala‘ia ā ka ko ia ‘oku ne mohe mo hono tuofefine, pe ko e ‘ōfefine ‘o ‘ene tamai, pe ko e tama ‘a ‘ene fa‘ē. Pea ‘e pehē ‘e he kakai kotoa, ‘Ēmeni."
    },
    {
      "verse": 23,
      "text": "Mala‘ia ā ka ko ia ‘oku mohe mo e fa‘ē ‘a hono ‘unoho. Pea ‘e pehē ‘e he kakai kotoa, ‘Ēmeni."
    },
    {
      "verse": 24,
      "text": "Mala‘ia ā ka ko ia ‘oku ne taa‘i fufū hono kaungā‘api. Pea ‘e pehē ‘e he kakai kotoa, ‘Ēmeni."
    },
    {
      "verse": 25,
      "text": "Mala‘ia ā ka ko ia ‘oku ne tali ha koloa ke tāmate‘i ha tangata ta‘ehalaia. Pea ‘e pehē ‘e he kakai kotoa, ‘Ēmeni."
    },
    {
      "verse": 26,
      "text": "Mala‘ia ā ka ko ia ‘oku ‘ikai ke fakapapau ‘a e ngaahi lea ‘o e lao ni ke fai ki ai. Pea ‘e pehē ‘e he kakai kotoa, ‘Ēmeni."
    }
  ],
  "timestamp": "2025-08-08T15:54:16.108970"
}