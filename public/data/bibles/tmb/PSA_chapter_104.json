{
  "book": "PSA",
  "book_name": "Psalms",
  "chapter": 104,
  "version_id": 1307,
  "url": "https://www.bible.com/bible/1307/PSA.104",
  "verses": [
    {
      "verse": 1,
      "text": "FAKAFETA‘I kia Sihova ē, ‘A hoku laumālie. Sihova ko hoku ‘Otua, ‘oku ke mā‘olunga faufau; Ko e ngeia mo e lāngilangi ‘a ho kofu."
    },
    {
      "verse": 2,
      "text": "‘A ‘ene ‘Afio ‘oku ne ‘ai ‘a e maama hangē ha pulupulu; Ho‘o folahi ‘a e langi hangē ha tatau:"
    },
    {
      "verse": 3,
      "text": "‘Oku ne fa‘u hono ngaahi loki ‘olunga ‘i he vai; Ko e ngaahi ‘ao ‘oku ne sāliote ‘aki; ‘Oku ne hā‘ele ‘i he ngaahi kapakau ‘o e matangi:"
    },
    {
      "verse": 4,
      "text": "‘Oku ne ngaohi ‘ene kau talafekau ko e ngaahi matangi; Mo ‘ene kau ngāue ko e ulo‘i afi."
    },
    {
      "verse": 5,
      "text": "Na‘a ne fakama‘u ‘a e fonua ki hono ngaahi tu‘unga, Ke ‘oua na‘a ue‘i ‘o lauikuonga pea ta‘engata."
    },
    {
      "verse": 6,
      "text": "Hangē ha kofu na‘a ke ‘ufi‘ufi ‘aki ‘a e loloto; Na‘e ‘i ‘olunga ‘a e vai, ka ko e ngaahi mo‘unga ‘i lalo."
    },
    {
      "verse": 7,
      "text": "‘I he fai ho‘o valoki na‘a nau hola; Na‘a nau ‘ohovale ‘i he ongo mai ho‘o mana."
    },
    {
      "verse": 8,
      "text": "Na‘a nau hake he ngaahi mo‘unga, na‘a nau hifo he ngaahi vanu, Ki he potu ko ē na‘a ke tokonaki ma‘anautolu."
    },
    {
      "verse": 9,
      "text": "Kuo ke ‘ai honau kau‘ā ke ‘oua te nau laka ai; Ke ‘oua te nau foki ke ‘ufi‘ufi ‘a māmani."
    },
    {
      "verse": 10,
      "text": "‘a e ‘Afio ‘oku ne tuku matavai atu ‘i he ngaahi tele‘a; ‘Oku nau tafe ‘i he ngaahi vaha‘a mo‘unga;"
    },
    {
      "verse": 11,
      "text": "‘Oku nau fakainu ‘a e manu kotoa pē ‘o e vao; Ko e fanga ‘asi hehengi ‘oku nau inu ke topono."
    },
    {
      "verse": 12,
      "text": "Mei ‘olunga ‘oku ma‘u nofo‘anga ‘e he manu ‘o e ‘atā, ‘Oku nau ‘ai atu ‘enau hiva ‘i he ngaahi taunga va‘a."
    },
    {
      "verse": 13,
      "text": "‘A ‘ene ‘Afio, si‘ene fakainu ‘a e ngaahi mo‘unga mei hono ngaahi loki ‘i ‘olunga: ‘Ā, ‘oku topono ‘a e fonua ē ‘I he fua ho‘o ngāue."
    },
    {
      "verse": 14,
      "text": "Si‘ene fakatupu musie ma‘a e tākanga. Mo e mohuku ke ngoue‘i ‘e he tangata; Ke fakatupu me‘akai mei he fonua."
    },
    {
      "verse": 15,
      "text": "‘Io, ‘a e uaine ‘oku ne fakafiefia ‘a e loto ‘o si‘i vaivai, ‘O ngingila vave hono mata ‘i hono takai: Mo e mā ‘oku mālohi ai ‘a e loto ‘o e ngaluvai."
    },
    {
      "verse": 16,
      "text": "Na‘a mo e ngaahi ‘akau ‘a e ‘Eiki ‘oku topono; ‘A e ngaahi sita ‘o Lepanoni ‘a ia kuo ne tō."
    },
    {
      "verse": 17,
      "text": "‘A ia ‘oku ngaohi ai ‘e he fanga manu honau pununga: Ka ko e sitoaki ‘oku ‘i he paini hono nofo‘anga."
    },
    {
      "verse": 18,
      "text": "Kuo tuku ki he kosi hehengi ‘a e ngaahi mo‘unga mā‘olunga; Ko e fanga safana ‘oku hūfanga ki he lilifa."
    },
    {
      "verse": 19,
      "text": "Na‘a ne ngaohi ‘a e māhina ke lau kuonga: ‘Oku ‘ilo ‘e he la‘ā hono tō‘anga."
    },
    {
      "verse": 20,
      "text": "‘Oku ke ngaohi po‘uli, pea pō; Ngatolo mai ai ‘a e fanga manu ‘o e vao."
    },
    {
      "verse": 21,
      "text": "‘Oku kō si‘i laione mui he‘ene ‘a‘alu, ‘O ne kumi meia ‘Ela ha me‘a ke ne lamu."
    },
    {
      "verse": 22,
      "text": "‘Oku hopo ‘a e la‘ā–‘oku nau moulu atu, Pea nau tākoto ‘i honau ngaahi tafu."
    },
    {
      "verse": 23,
      "text": "‘Alu atu ‘a e tangata ki he ngāue ‘oku ne fai, Mo hono fatongia ‘o a‘u ki he efiafi."
    },
    {
      "verse": 24,
      "text": "Hono ‘ikai ko e fu‘ufu‘unga me‘a ho‘o ngaahi ngāue, ‘e Sihova! Pea ko e poto kuo ke ngaohi ‘aki hono kotoa: ‘Oku fonu ‘a māmani ‘i ho‘o koloa."
    },
    {
      "verse": 25,
      "text": "Ko e tahi ena, Lahi mo fu‘u mafola, Ta‘emalaua ‘a e me‘a ‘oku ngaue ai, ‘A e manu iiki fakataha mo e fu‘u lalahi."
    },
    {
      "verse": 26,
      "text": "‘I ai ‘a e ngaahi vaka ‘oku fefolau‘aki; Ko e levaiatani ena kuo ke ngaohi ke fakavā ai."
    },
    {
      "verse": 27,
      "text": "‘Oku nau sio hake kotoa ki he ‘Afiona, Ke ke ‘ange ‘enau me‘akai hono kuonga."
    },
    {
      "verse": 28,
      "text": "Ko e me‘a ‘oku ke ‘ange ki ai ‘oku nau tufi; Ko e mafola leva ho nima ‘oku nau mākona ‘i he lelei."
    },
    {
      "verse": 29,
      "text": "‘Oku ke hanga kehe–pea nau puputu‘u; ‘Oku ke tānaki mai honau mānava– pea nau mate ‘o foki ki honau efu."
    },
    {
      "verse": 30,
      "text": "‘Oku ke fekau atu ho Laumālie –‘oku nau tupu ai; Pea ‘oku ke fakafo‘ou ‘a e funga ‘o māmani."
    },
    {
      "verse": 31,
      "text": "Ke tu‘u ‘o ta‘engata ‘a e lāngilangi ‘o Sihova; Ke fiefia ‘a Sihova ‘i he ngaahi ngāue ‘a‘ana."
    },
    {
      "verse": 32,
      "text": "‘A ‘ene ‘Afio ‘oku ne hila ki he fonua, pea ‘oku ngalulu; ‘Oku ne ala ki he ngaahi mo‘unga, pea nau kohu."
    },
    {
      "verse": 33,
      "text": "Ka u hiva kia Sihova ke ‘osi ‘eku mo‘ui: Ka u tā ha‘ape ki he ‘Otua lolotonga ‘eku ‘i ai."
    },
    {
      "verse": 34,
      "text": "Ko ‘eku fakalaulauloto, ‘ofa ke mālie‘ia ai ‘a e ‘Afiona: Ko au te u fiefia ‘ia Sihova."
    },
    {
      "verse": 35,
      "text": "Ke faka‘auha ‘a e kau angahala mei māmani, Pea ke ‘oua na‘a kei ‘i ai ‘a e angakovi. Hoku laumālie, ke ke fakafeta‘i kia Sihova. Halelu‘ia!"
    }
  ],
  "timestamp": "2025-08-08T15:55:37.443431"
}