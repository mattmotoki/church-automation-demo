{
  "book": "ZEC",
  "book_name": "Zechariah",
  "chapter": 5,
  "version_id": 1307,
  "url": "https://www.bible.com/bible/1307/ZEC.5",
  "verses": [
    {
      "verse": 1,
      "text": "PEA U toe hanga hake, ‘o fakasio, pea tā ko e lau‘i tohi ena ‘oku puna atu."
    },
    {
      "verse": 2,
      "text": "Pea ne folofola mai kiate au, Ko e hā ‘oku ke sio ni ki ai? Pea u tali, ‘Oku ou sio ni ki ha lau‘i tohi ‘oku puna atu; ko hono lōloa ko e kiupite ‘e uofulu, pea ko hono māukupu ko e kiupite ‘e hongofulu."
    },
    {
      "verse": 3,
      "text": "Pea ne folofola mai, Ko e mala ena ‘oku ‘alu atu ki he funga ‘o e fonua kātoa; he ko e kau kaiha‘a kotoa ‘e tata mei he potu ‘e taha, ‘o hangē ko e me‘a ‘oku tu‘u ‘i he tohi; pea ko e kau fuakava ‘e tata mei he potu ‘e taha, ‘o taau mo e me‘a ‘oku tu‘u ai."
    },
    {
      "verse": 4,
      "text": "Kuo u fakahū ia ki tu‘a–ko Sihova Sāpaoti ia mei he Ta‘ehāmai–pea te ne hū ki he fale ‘o e kaiha‘a, pea ki he fale ‘o ia ‘oku fuakava ‘i hoku hingoa ke kākā; pea te ne ‘apitanga ‘i he loto fale, pea te ne keina ia, ‘a hono ‘akau mo hono maka fakatou‘osi."
    },
    {
      "verse": 5,
      "text": "Toki hū kitu‘a ‘a e ‘āngelo na‘e lea ‘iate au, ‘o ne folofola mai, Tāngaki hake mu‘a ho mata, ‘o fakasio atu, pe ko e hā ena ‘oku ‘alu atu."
    },
    {
      "verse": 6,
      "text": "Pea u pehē, Ko e hā fua ia? Pea ne tali, Ko e efa ena ‘oku ‘alu atu. Na‘a ne pehē foki, Ko honau fakatātā ia ‘i he fonua kotoa."
    },
    {
      "verse": 7,
      "text": "Pea tā ko e lau‘i pulu fakasiakale ena na‘e tāngaki hake; pea ko ena ha taha‘i fefine ‘oku nofo ‘i he loto efa."
    },
    {
      "verse": 8,
      "text": "Pea ne folofola mai, Ko Pau‘u ia; pea ne ha‘aki ‘a e fefine ki he loto efa, pea ne ha‘aki ‘a e pulu fakamamafa ki he ngutu‘i fua."
    },
    {
      "verse": 9,
      "text": "Pea u hanga hake, ‘o fakasio, pea tā ko e ongo fafine ‘ena na‘e hū ki tu‘a, pea na‘e fa‘olaki ‘a e matangi ‘i hona kapakau; pea na‘a na ma‘u kapakau ‘o hangē ko e kapakau ‘o e sitoaki; pea na‘a na to‘o hake ‘a e efa ki he vaha‘a ‘o e langi mo māmani."
    },
    {
      "verse": 10,
      "text": "Pea u fakatau folofola ki he ‘āngelo na‘e lea ‘iate au, Ko e fakahā‘ele ki fē ‘a e efa ‘e he fa‘ahinga na?"
    },
    {
      "verse": 11,
      "text": "Pea ne folofola mai, ko e fai ke langa hano fale ‘i he fonua ‘o Saina; pea ‘e fokotu‘u ‘a e fale, pea ‘e fakamālōlō ‘a e fefine ‘i he potu ko ia ‘i hono tu‘unga ‘o‘ona."
    }
  ],
  "timestamp": "2025-08-08T15:56:54.173296"
}