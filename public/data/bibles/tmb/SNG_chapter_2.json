{
  "book": "SNG",
  "book_name": "Song of Solomon",
  "chapter": 2,
  "version_id": 1307,
  "url": "https://www.bible.com/bible/1307/SNG.2",
  "verses": [
    {
      "verse": 1,
      "text": "HANGĒ ha lile ‘oku huluni he talatala, ‘Oku pehē hoku ‘ofa‘anga ‘i he kau ta‘ahine."
    },
    {
      "verse": 2,
      "text": "Hangē ha fu‘u ‘āpele ‘i he ngaahi ‘akau ‘o e vao, ‘Oku pehē ‘a e huluni ‘a hoku ‘ofa‘anga ‘i he kau talavou."
    },
    {
      "verse": 3,
      "text": "Ko hono malu ne u holi ki ai, pea kuo u nofo hifo ai; Pea ko hono fua ‘oku ifoifomelie kiate au."
    },
    {
      "verse": 4,
      "text": "Kuo ne ‘omi au ki hono fale kava, Pea ko ‘ene fuka ‘oku fakamalumalu au ko e ‘ofa."
    },
    {
      "verse": 5,
      "text": "Vave ‘aki mai ha keke ke u tokoni hake; ‘Omi ha ‘āpele ke u vai kau‘aki, He ‘oku hangē ka u pongia he ‘ofa."
    },
    {
      "verse": 6,
      "text": "Ko hono nima to‘ohema ē ‘oku ‘i hoku lalo ‘ulu, Pea ko hono to‘omata‘u ‘oku ne fā‘ofua au."
    },
    {
      "verse": 7,
      "text": "Tauange mo kimoutolu, kau ta‘ahine Selusalema, Ke mou manatu ki he fanga kaseli mo hainiti vao, ‘O ‘oua ‘e ue‘i, pe fafangu ‘a ‘ofa; Kae fai ‘ene fa‘iteliha."
    },
    {
      "verse": 8,
      "text": "Sī! ko hoku ‘ofa‘anga! Ko ena ia ‘oku ha‘u. ‘Oku ne puna he ngaahi mo‘unga, ‘Oku ne hopo he ngaahi mā‘olunga."
    },
    {
      "verse": 9,
      "text": "Si‘ene hangē ha kaseli ‘a hoku ‘ofa‘anga, Pe ko e tama ‘a ha hainiti! Vakai, ko ‘ena ia ‘oku tu‘u mei he tu‘a lulu; ‘Ene fakasio he ngaahi avaava, ‘Ene ‘asi he ngaahi tupa vangavanga."
    },
    {
      "verse": 10,
      "text": "Lea hake ‘a hoku ‘ofa‘anga, “Tu‘u ‘alā, Hoku ‘ofa‘anga, si‘eku māna‘ia, Pea, ‘alā, ke ke ha‘u mu‘a."
    },
    {
      "verse": 11,
      "text": "He vakai ko e uinitā kuo ‘osi; Ko e ‘uha kuo ngalo atu, kuo mama‘o;"
    },
    {
      "verse": 12,
      "text": "‘Oku fisi ‘a e ‘akau ‘o e fonua; Kuo kamata ‘a e hiva ‘a e manupuna, Pea ‘oku ongoonga‘a ‘a e le‘o ‘o e kulukulu ‘i hota fonua;"
    },
    {
      "verse": 13,
      "text": "‘Oku ‘ile‘ila mai ‘a e fua ‘o e fiki, Pea ‘oku lūpū ‘a e vaine– Si‘enau ‘alaha mai ē! Tu‘u, ‘alā, Hoku ‘ofa‘anga, si‘eku māna‘ia, Pea ha‘u ange, ‘inē?"
    },
    {
      "verse": 14,
      "text": "Si‘eku lupe ni nofo ava‘i makatu‘u, Si‘i toi mei he taukakapa, Hā mai mu‘a si‘o mata na, Ongo mai si‘o le‘o na; He ko ho le‘o ‘oku mālie, Pea ko ho mata ‘oku hōihoifua.”"
    },
    {
      "verse": 15,
      "text": "“Puke mai ‘a e fanga fōkisi, ‘A e fanga fōkisi iiki, Mo e maumau vaine ‘i he toutu‘u; He ko ‘etau vaine ‘oku lūpū.”"
    },
    {
      "verse": 16,
      "text": "‘Oku ‘o‘oku hoku ‘ofa‘anga, pea ‘o‘ona au: Ko hono fanga‘anga manu ko e potu lile‘ia."
    },
    {
      "verse": 17,
      "text": "Foki atu, ‘alā, Kae‘oua ke mokomoko ‘a e ‘aho, Mo ngalo atu ‘a e ngaahi ‘ata. Hopo fakakaseli, pea hangē ha tama ‘a ha hainiti, Ki he ngaahi mo‘unga fakamāvae."
    }
  ],
  "timestamp": "2025-08-08T15:55:55.262465"
}