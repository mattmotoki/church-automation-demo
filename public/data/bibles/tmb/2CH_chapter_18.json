{
  "book": "2CH",
  "book_name": "2 Chronicles",
  "chapter": 18,
  "version_id": 1307,
  "url": "https://www.bible.com/bible/1307/2CH.18",
  "verses": [
    {
      "verse": 1,
      "text": "PEA na‘e fu‘u lahi ‘a e koloa mo e lāngilangi ‘o Sihosafate: pea ne fakakāinga mali ki he fāmili ‘o ‘Ēhapi."
    },
    {
      "verse": 2,
      "text": "Pea hili ‘a e ngaahi ta‘u na‘a ne me‘a hifo kia ‘Ēhapi ki Samēlia. Pea tāmate‘i ‘e ‘Ēhapi ‘a e fanga sipi mo e fanga pulu tokolahi ma‘ana mo e kakai na‘e ‘iate ia, ‘o ne o‘i ia ke nau ō ki Lemoti-kiliati."
    },
    {
      "verse": 3,
      "text": "Pea me‘a ‘e ‘Ēhapi Tu‘i ‘Isileli kia Sihosafate Tu‘i Siuta, Te ke ‘alu ke ta ō ki Lemoti-kiliati? Pea ne tali ki ai, ‘Oku ta taha pē, pea taha hota kakai, pea te mau kau mo koe ‘i he tau."
    },
    {
      "verse": 4,
      "text": "Pea pehē ‘e Sihosafate ki he Tu‘i ‘Isileli, ‘Ē, tomu‘a huhū pe ko e hā ‘a e folofola ‘a Sihova."
    },
    {
      "verse": 5,
      "text": "Ko ia na‘e fakatefua mai ‘e he Tu‘i ‘Isileli ‘a e kau palōfita ko e toko fāngeau, ‘o ne pehē kiate kinautolu, Te mau ‘alu hake koā ki Lemoti-kiliati ke tau, pe te u ta‘ofi? Pea nau tali, ‘Alu pē; he tuku ia ‘e ‘Elohimi ki he nima ‘o e ‘Afiona."
    },
    {
      "verse": 6,
      "text": "Pea me‘a ‘a Sihosafate, ‘Oku ‘ikai ha toe palōfita ‘a Sihova heni ke ta fai ai ‘eta huhū?"
    },
    {
      "verse": 7,
      "text": "Pea tali ‘a e Tu‘i ‘Isileli kia Sihosafate, ‘Oku ai mo e tangata ‘e taha ‘e lava ai mo ha‘ata huhū kia Sihova: ka ‘oku ou fehi‘a kiate ia; he kuo te‘eki ai ke ne palofisai kiate au ha lelei, ka ko e kovi ma‘u ai pē. Ko Maikaia ia foha ‘o ‘Īmila. Pea me‘a ai ‘a Sihosafate, ‘Oua ‘e lau pehē ‘e he ‘Afiona."
    },
    {
      "verse": 8,
      "text": "Pea ui mai ‘e he Tu‘i ‘Isileli ha ‘iunoke ‘e taha, ‘o ne fekau ki ai, Vave ‘aki mai ‘a Maikaia foha ‘o ‘Īmila."
    },
    {
      "verse": 9,
      "text": "Pea ko e Tu‘i ‘Isileli mo Sihosafate ko e Tu‘i Siuta na‘a na ‘afio takitaha ‘i hona taloni, kuo ‘ai hona teunga, ‘o na ‘afio ‘i ha mala‘e ‘i he matanikolo ‘o Samēlia; pea ko e kau palōfita na‘e fai ‘enau palofisai‘i hona ‘ao."
    },
    {
      "verse": 10,
      "text": "Pea ko Setekaia foha ‘o Kena‘ana kuo ne ngaohi ha‘ane ongo nifo‘i manu ‘aki ‘a e ‘aione, ‘o ne pehē, Ko e folofola eni ‘a Sihova, ko e ongo me‘a ni te ke heu ‘aki ‘a Sīlia kae ‘oua ke nau ‘osi."
    },
    {
      "verse": 11,
      "text": "Pea pehē mo e palofisai ‘a e kau palōfita kotoa pē, he‘enau fekālanga‘i, ‘Alu hake ki Lemoti-kiliati, pea te ke monū‘ia; he tuku ia ‘e Sihova ki he nima ‘o e ‘Afiona."
    },
    {
      "verse": 12,
      "text": "Pea ko e talafekau na‘e ‘alu ke ui mai ‘a Maikaia na‘a ne lea kiate ia, ‘o pehē, Eni, ‘oku ngutu taha ‘a e lea lelei ‘a e kau palōfita ki he tu‘i: ke ke ‘ai mai ho‘o lea ke tatau mo ha‘anautolu, ‘o lea lelei."
    },
    {
      "verse": 13,
      "text": "Pea tali ‘e Maikaia, Tangi ‘a e mo‘ui ‘a Sihova, ka ko ia pē ‘oku folofola‘aki mai ‘e hoku ‘Otua ko ia pē te u lea‘aki."
    },
    {
      "verse": 14,
      "text": "Pea ne a‘u mai ki he tu‘i, pea folofola mai ‘a e tu‘i ki ai, ‘E Maika, te tau ō hake ki Lemoti-kiliati ke tau, pe te u ta‘ofi? Pea fakatau folofola hake ‘e ia, Mou ō hake pē kae monū‘ia, he tuku kinautolu ki homou nima!"
    },
    {
      "verse": 15,
      "text": "Pea folofola ai ‘a e tu‘i, Kuo tātu‘ofiha atu pē ‘eku na‘isia koe ke ‘oua te ke fai mai ha lea ka ko e totonu matematē ‘i he huafa ‘o Sihova."
    },
    {
      "verse": 16,
      "text": "Pea fakatau folofola ia, Ne u mamata ki he kau ‘Isileli ‘oku movetevete ‘i he ngaahi mo‘unga hangē ha fanga sipi ‘oku ‘ikai hanau tauhi. Mo e folofola mai ‘a Sihova, Si‘i tu‘unga me‘a ‘oku ‘ikai hanau ‘eiki! Ke nau foki fiemālie takitaha ki hono ‘api."
    },
    {
      "verse": 17,
      "text": "Pea me‘a ‘a e Tu‘i ‘Isileli kia Sihosafate, ‘Ikai na‘a ku tala atu ‘e ‘ikai te ne palofisai ha lelei ma‘aku, ka ko e kovi pē?"
    },
    {
      "verse": 18,
      "text": "Pea fakatau folofola ‘e he tangata, ‘Io? Ko ia koā? Pe‘i fanongo ā ki he folofola ‘a Sihova. Ne u mamata kia Sihova ‘oku ‘afio ‘i hono taloni, mo e hōsitē kotoa ‘o langi ‘oku nau tutu‘u ai mei hono to‘omata‘u mo e to‘ohema."
    },
    {
      "verse": 19,
      "text": "Pea folofola mai ‘a Sihova, Ko hai te ne fakaloto‘i ‘a ‘Ēhapi ko e Tu‘i ‘Isileli ke ne ‘alu, ‘o tō ‘i Lemoti-kiliati? Pea lau ‘e ē ‘a ē, pea lau ‘e ē ki hē."
    },
    {
      "verse": 20,
      "text": "Mo e laka mai ha laumālie ‘e taha, ‘o tu‘u ‘i he ‘ao ‘o e ‘Eiki, ‘o ne pehē, Ko au te u fakaloto‘i ia. Pea folofola mai ‘a Sihova, ‘I he hā?"
    },
    {
      "verse": 21,
      "text": "Pea tali ‘e ia, Te u ‘alu atu, ‘o hoko ko e laumālie kākā ‘i he ngutu ‘o ‘ene kau palōfita. Pea folofola ‘e ia, Te ke fakaloto‘i ia, pea te ke lava foki: ‘alu ‘atu, ‘o fai pehē."
    },
    {
      "verse": 22,
      "text": "Pea ko eni, uē, kuo ‘ai ‘e Sihova ha laumālie loi ki he ngutu ‘o ho‘o kau palōfita ni; ka ko e me‘a kuo tala ‘e Sihova kia koe ko e mala."
    },
    {
      "verse": 23,
      "text": "Toki ‘unu‘unu atu ‘a Setekaia foha ‘o Kena‘ana, ‘o ne taa‘i ‘a Maikaia ‘i hono kou‘ahe, ‘o ne pehē, Na‘e fou fakafēfē meiate au ‘a e Laumālie ‘o Sihova ke lea kiate koe?"
    },
    {
      "verse": 24,
      "text": "Pea tali ‘e Maikaia, Tala atu, te ke toki ‘ilo ‘i he ‘aho ko ia te ke hū ai ki he loki lotoloto ke toi."
    },
    {
      "verse": 25,
      "text": "Pea folofola ‘a e Tu‘i ‘Isileli, Puke ‘a Maikaia, ‘o toe ‘ave kia ‘Āmoni ko e pule kolo, pea kia Sioasi ko e foha ‘o e tu‘i;"
    },
    {
      "verse": 26,
      "text": "pea mou pehē, Ko e fekau eni ‘a e tu‘i, ‘Ai ‘a e siana ni ki he fale pilīsone, pea ke fakama‘anga tauhi ‘ene kai mo inu, kae‘oua ke u foki lelei mai."
    },
    {
      "verse": 27,
      "text": "Pea tali ‘e Maikaia, Kapau te ke kākunga ke foki lelei mai, tā kuo ‘ikai folofola ‘a Sihova ‘iate au. Pea ne pehē, Mou fanongo mai, ‘a e ngaahi kakai kotoa."
    },
    {
      "verse": 28,
      "text": "Pea ‘alu hake ‘a e Tu‘i ‘Isileli mo Sihosafate ko e Tu‘i Siuta ki Lemoti-kiliati."
    },
    {
      "verse": 29,
      "text": "Pea lea ‘a e Tu‘i ‘Isileli kia Sihosafate, Ka u fakakehe au ‘i he‘eku ‘alu ki he tau; ka ke ‘ai ‘e koe ho‘o teu. Ko ia na‘e fakakehe ia ‘e he Tu‘i ‘Isileli, ‘o na hū ki he tau."
    },
    {
      "verse": 30,
      "text": "Ka ko e Tu‘i Sīlia kuo ne tu‘utu‘uni ‘a e hou‘eiki ‘o e tau sāliote na‘e ‘iate ia, ‘o pehē, ‘Oua te mou tau ki he si‘i pe ki he lahi; kae fai ki he Tu‘i ‘Isileli toko taha pē."
    },
    {
      "verse": 31,
      "text": "Ko ia ‘i he sio leva ‘e he hou‘eiki ‘o e tau sāliote kia Sihosafate, na‘a nau pehē, Ko e Tu‘i ‘Isileli ē; pea nau afe ki ai ke tau‘i ia: pea fai ‘e Sihosafate ‘ene tautapa, pea na‘e tokoni‘i ia ‘e he ‘Eiki; pea na‘e o‘i kinautolu ‘e he ‘Otua ke hiki meiate ia."
    },
    {
      "verse": 32,
      "text": "Pea ‘i he vakai leva ‘e he hou‘eiki ‘o e tau sāliote ‘oku ‘ikai ko e Tu‘i ‘Isileli ia, na‘a nau foki meiate ia."
    },
    {
      "verse": 33,
      "text": "Pea ai ha tangata na‘a ne teke ‘ene kaufana, ‘o ne fana‘i fāinoa ‘a e Tu‘i ‘Isileli, ‘o tau ‘i he vaha‘a ‘o e no‘o tau mo e sifa: pea ne pehē ki he tauhi sāliote, Ala ho nima ke foki, ‘o fakahao au ki tu‘a mei he tau; he kuo u kafo lahi."
    },
    {
      "verse": 34,
      "text": "Pea na‘e fakautuutu ‘a e tau ‘i he ‘aho ko ia: ka ka nofo tonu hake ‘a e Tu‘i ‘Isileli ‘i he‘ene sāliote ke fakapinepine ki Sīlia, ‘o a‘u ki he efiafi: ‘o ne toki pekia fe‘unga mo e tō ‘a e la‘ā."
    }
  ],
  "timestamp": "2025-08-08T15:55:00.293849"
}