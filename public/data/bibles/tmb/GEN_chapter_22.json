{
  "book": "GEN",
  "book_name": "Genesis",
  "chapter": 22,
  "version_id": 1307,
  "url": "https://www.bible.com/bible/1307/GEN.22",
  "verses": [
    {
      "verse": 1,
      "text": "PEA hili ‘a e ngaahi me‘a ko ia na‘e sivi ‘a ‘Epalahame ‘e he ‘Otua; ko ia na‘a ne folofola mai, ‘E ‘Epalahame:"
    },
    {
      "verse": 2,
      "text": "pea tali ‘e ia, Ko au. Pea ne folofola mai, ‘Ē, ke ke ‘ave ho foha, ‘a ho‘o me‘a pē taha, ho ‘ofa‘anga, ‘a ‘Aisake, pea ‘alu mo koe ki he fonua ko Molaia; pea fai‘aki ia ha feilaulau tutu ‘i ha funga mo‘unga te u toki fakahā atu."
    },
    {
      "verse": 3,
      "text": "Pea pongipongi leva pea tu‘u hengihengi hake ‘a ‘Epalahame, ‘o ne teuteu ‘ene ‘asi; ‘o ‘alu mo ia ha toko ua ‘i he‘ene kau tama mo hono foha ko ‘Aisake; na‘a ne fahi foki ha fefie ki he feilaulau, ‘o ne tu‘u ‘o ‘alu ki he potu ne fakahā kiate ia ‘e he ‘Otua."
    },
    {
      "verse": 4,
      "text": "Pea ‘i hono ‘aho tolu na‘e tāngaki hake ‘a ‘Epalahame, ‘o ne vakai mei he mama‘o ki he potu."
    },
    {
      "verse": 5,
      "text": "Pea lea ‘a ‘Epalahame ki he‘ene ongo tama, Mo nofo ā ‘i heni mo e ‘asi, ka ko au mo e tama te ma ‘alu ki hē; pea te ma fai ‘ema lotu ‘o foki mai kiate kimoua."
    },
    {
      "verse": 6,
      "text": "Pea to‘o ‘e ‘Epalahame ‘a e fefie ki he feilaulau, ‘o ne hilifaki ki hono foha ko ‘Aisake; pea ne to‘o ‘e ia ‘a e afi mo e hele, pea na laka atu fakataha."
    },
    {
      "verse": 7,
      "text": "Pea lea ‘a ‘Aisake ki he‘ene tamai ko ‘Epalahame, ‘o pehē, ‘Alā tamai: pea ne tali, Ko au, tama. Pea ne pehē, Ko e afi ē mo e fefie, ka ko e fē ‘a e lami ki he feilaulau?"
    },
    {
      "verse": 8,
      "text": "Pea pehē ‘e ‘Epalahame, Tama, ko e ‘Otua te ne tokonaki ‘e ia ha‘ane lami ki he feilaulau: pea na laka atu fakataha."
    },
    {
      "verse": 9,
      "text": "Pea faifai pea na a‘u ki he potu kuo fakahā ‘e he ‘Otua kiate ia; pea hanga ai ‘a ‘Epalahame ‘o ne fokotu‘u ai ‘a e ‘ōlita, ‘o ne fakatoka ‘a e fefie, ‘o ne kafai ‘a hono foha ko ‘Aisake, ‘o ne hilifaki ‘i he ‘ōlita ki he makafefie."
    },
    {
      "verse": 10,
      "text": "Pea ala atu ‘a ‘Epalahame, ‘o to‘o ‘a e hele ke tāmate‘i ‘aki hono foha."
    },
    {
      "verse": 11,
      "text": "Ka ka ui mai ‘a e ‘Āngelo ‘a Sihova mei langi ‘o pehē, ‘Epalahame! ‘Epalahame! pea ne pehē, Ko au."
    },
    {
      "verse": 12,
      "text": "Pea ne folofola mai, ‘Oua te ke ala ki he tama, pea ‘oua te ke fai ha me‘a ki ai: he ‘oku ou ‘ilo eni ko e tokotaha koe ‘oku ke ‘apasia ki he ‘Otua, koe‘uhi na‘e ‘ikai te ke mamae‘i meiate au ho foha, ‘a ho‘o me‘a pē taha."
    },
    {
      "verse": 13,
      "text": "Pea tāngaki hake ‘e ‘Epalahame ‘o vakai, tā na‘e ‘i hono tu‘a ha sipi tangata kuo fihia hono nifo ‘i he vao: pea ‘alu ‘a ‘Epalahame, ‘o puke ‘a e sipi tangata, ‘o ne fai‘aki ‘a e feilaulau tutu ko e fetongi ‘o hono foha."
    },
    {
      "verse": 14,
      "text": "Pea na‘e fakahingoa ‘e ‘Epalahame ‘a e potu ko ia ko Sihova-siaila [ko Tokonaki-pē-‘e-Sihova] –‘o hangē ko e lea ‘oku fakatokotokanaki ‘aki ‘i onopooni “‘I he mo‘unga ‘o Sihova ‘e hā.”"
    },
    {
      "verse": 15,
      "text": "Pea ui mai mei langi kia ‘Epalahame ‘a e ‘Āngelo ‘a Sihova ko hono tu‘o ua,"
    },
    {
      "verse": 16,
      "text": "‘ō pehē, Ko e folofola eni ‘a Sihova, Kuo u fuakava ‘iate au, ko e me‘a ‘i ho‘o fai pehē, ‘o ‘ikai te ke mamae‘i ho foha, ‘a ho‘o me‘a pē taha;"
    },
    {
      "verse": 17,
      "text": "ko ia te u mātu‘aki tāpuaki‘i koe, pea te u mātu‘aki fakatokolahi ho hako ke tatau mo e ngaahi fetu‘u ‘o e langi, pe ko e ‘one‘one ‘i he matātahi; pea ‘e ma‘u ‘e ho hako ‘a e ngaahi matanikolo ‘o honau ngaahi fili;"
    },
    {
      "verse": 18,
      "text": "pea ko ho hako ‘e monū‘ia ai ‘a e ngaahi pule‘anga ‘o māmani; koe‘uhi ā kuo ke tuitala ki he‘eku lea."
    },
    {
      "verse": 19,
      "text": "Pea foki ‘a ‘Epalahame ki he‘ene ongo tama; pea na tu‘u hake, ‘o nau ‘alu fakataha ki Peasipa; pea na‘e nofo ‘a ‘Epalahame ‘i Peasipa."
    },
    {
      "verse": 20,
      "text": "Pea hili ia na‘e fakahā kia ‘Epalahame, ‘o pehē, Tā ko Milika foki kuo ne fanau‘i ha fānau ki ho tokoua ko Nēhoa;"
    },
    {
      "verse": 21,
      "text": "ko ‘Usa ko e ta‘okete pea ko Pusa hono tehina, mo Kemiueli ‘a ia ko e tamai ‘a ‘Ālame;"
    },
    {
      "verse": 22,
      "text": "mo Kēseti, mo Haso, mo Pilitasi, mo Sitilafi, mo Petueli."
    },
    {
      "verse": 23,
      "text": "Pea ko Petueli ko e tamai ia ‘a Lepeka. Ko e toko valu ni na‘e fanau‘i ‘e Milika kia Nēhoa ko e tokoua ‘o ‘Epalahame."
    },
    {
      "verse": 24,
      "text": "Pea ko ‘ene sinifu, ‘a ia ko hono hingoa ko Leuma, na‘e fanau‘i ‘e ia ‘a Tepa‘a, mo Kāhami, mo Tāhasi, mo Maaka."
    }
  ],
  "timestamp": "2025-08-08T15:53:46.321974"
}