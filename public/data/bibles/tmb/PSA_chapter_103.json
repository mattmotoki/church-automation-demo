{
  "book": "PSA",
  "book_name": "Psalms",
  "chapter": 103,
  "version_id": 1307,
  "url": "https://www.bible.com/bible/1307/PSA.103",
  "verses": [
    {
      "verse": 1,
      "text": "FAKAFETA‘i kia Sihova, ‘a hoku laumālie: Mo ia kotoa pē ‘oku ‘iate au, Fakafeta‘i ki hono huafa mā‘oni‘oni ē"
    },
    {
      "verse": 2,
      "text": "Fakafeta‘i kia Sihova, ‘a hoku laumālie; Pea ‘oua na‘a ngalo ‘ene me‘a‘ofa fuli pē:"
    },
    {
      "verse": 3,
      "text": "‘A ia ‘oku ne fakamolemole ho‘o angahala fua pē; ‘A ia ‘oku ne faito‘o ho ngaahi mahaki kotoa pē;"
    },
    {
      "verse": 4,
      "text": "‘A ia ‘oku ne huhu‘i mei he ‘auha ‘a ho‘o mo‘ui; ‘A ia ‘oku ne fakakalauni ‘aki koe ‘a e ‘ofa mo e fai faka‘atu‘i:"
    },
    {
      "verse": 5,
      "text": "‘A ia ‘oku ne fakamākona ‘i he lelei ‘a ho‘o a‘ua‘u, Tupu fo‘ou hangē ha ‘īkale ho‘o talavou."
    },
    {
      "verse": 6,
      "text": "‘Oku fai ‘a e ngaahi totonu ‘e Sihova, Mo e ngaahi fakamaau ma‘a e kakai ‘oku fakamo‘ulaloa."
    },
    {
      "verse": 7,
      "text": "Na‘a ne fakahā hono ngaahi founga kia Mōsese, Pea ki ha‘a ‘Isileli ‘ene ngaahi ngāue."
    },
    {
      "verse": 8,
      "text": "‘Oku manava‘ofa mo angalelei ‘a Sihova! ‘Oku ne tuai ki he houhau, pea mohu ‘alo‘ofa."
    },
    {
      "verse": 9,
      "text": "‘E ‘ikai fai ai pē ‘ene tautea, Pea ‘e ‘ikai te ne tauhi ‘ene ‘ita ‘o ta‘engata."
    },
    {
      "verse": 10,
      "text": "Kuo ‘ikai te ne fai kiate kitautolu ‘o fakatatau mo ‘etau ngaahi angahala, Pe totongi kiate kitautolu ‘o fakatatau mo ‘etau ngaahi hia."
    },
    {
      "verse": 11,
      "text": "He hangē ko e mā‘olunga ‘a e langi ki he fonua, ‘Oku pehē ‘a e lahi ‘o ‘ene ‘alo‘ofa Kiate kinautolu ‘oku ‘apasia kiate ia."
    },
    {
      "verse": 12,
      "text": "Hangē ko Hahake mo Hihifo hona vāmama‘o, ‘Oku mama‘o pehē ‘ene ‘ave ‘iate kitaua ‘eta ngaahi maumau lao."
    },
    {
      "verse": 13,
      "text": "Hangē ‘oku faka‘atu‘i ‘e ha tamai ‘a e fānau ‘a‘ana, Pehē ‘oku faka‘atu‘i ‘e Sihova ‘a e kakai ‘oku ‘apasia kiate ia."
    },
    {
      "verse": 14,
      "text": "He ‘oku ne ‘ilo ‘e ia hota anga; ‘Oku ne manatu ai pē ko e efu pē kitaua."
    },
    {
      "verse": 15,
      "text": "Ko e me‘a vaivai na ko e tangata ‘oku tatau mo e mohuku hono ngaahi fo‘i ‘aho, Pea ko ‘ene matamatalelei ‘oku tatau mo ha fisi‘i ‘akau vao."
    },
    {
      "verse": 16,
      "text": "He ‘oku laka atu ai ‘a e matangi, pea kuo ‘ikai, Pea ‘oku ‘ikai ke kei ‘ilo‘i ia ‘e he potu na‘a ne ‘i ai."
    },
    {
      "verse": 17,
      "text": "Ka ko e ‘ofa ‘a Sihova ‘oku talu mei mu‘a ‘o ta‘engata Kiate kinautolu ‘oku ‘apasia kiate ia; Pea ‘oku a‘u ‘ene faitotonu ki he fānau mo e makapuna;"
    },
    {
      "verse": 18,
      "text": "Kiate kinautolu ‘oku tauhi ‘ene fuakava, Mo kinautolu ‘oku manatu ‘ene ngaahi fekau ke fai ia."
    },
    {
      "verse": 19,
      "text": "Kuo fokotu‘u ‘e Sihova hono taloni ‘i he ngaahi langi na; Pea ‘oku pule ‘e hono pule‘anga ki he me‘a kotoa."
    },
    {
      "verse": 20,
      "text": "Fakafeta‘i kia Sihova, ‘a ‘ene kau ‘āngelo na, Ha‘a to‘a kaukaua ‘oku fai ‘ene ngaahi lea, Ho‘omau fanongo tonu ‘ene folofola."
    },
    {
      "verse": 21,
      "text": "Fakafeta‘i kia Sihova, ‘a ‘ene ngaahi hōsitē kotoa; ‘A ‘ene kau ngāue ‘oku mou fakahoko hono finangalo na."
    },
    {
      "verse": 22,
      "text": "Fakafeta‘i kia Sihova, ‘a ‘ene ngāue fuli pē, ‘I he potu kotoa pē ‘oku kau ki he‘ene pule. Fakafeta‘i kia Sihova ‘a hoku laumālie."
    }
  ],
  "timestamp": "2025-08-08T15:55:37.329955"
}