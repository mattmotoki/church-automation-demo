{
  "book": "PSA",
  "book_name": "Psalms",
  "chapter": 102,
  "version_id": 1307,
  "url": "https://www.bible.com/bible/1307/PSA.102",
  "verses": [
    {
      "verse": 1,
      "text": "FANONGO ki he‘eku lotu, ‘e Sihova, Pea ke a‘u ki ho ‘ao ‘eku kalanga."
    },
    {
      "verse": 2,
      "text": "‘Oua te ke hanga kehe ‘oka ai ha mamahi ‘iate au: Ofe‘i mai ho fofonga, ‘oka u ka tautapa atu; Ke vave ho‘o tali au."
    },
    {
      "verse": 3,
      "text": "He ko hoku ngaahi ‘aho ko e koto kohu pē, Pea ‘oku ‘afu vela hoku ngaahi hui ‘o hangē ha va‘a fefie."
    },
    {
      "verse": 4,
      "text": "Kuo taa‘i hoku loto hangē ha musie, pea ‘oku mae: Seuke, na‘a mo e fai ‘eku kai ‘oku ngalo pē."
    },
    {
      "verse": 5,
      "text": "Ko e me‘a ‘i he he‘aki ‘eku tauto‘e ‘Oku piki hoku hui ki hoku kanomate."
    },
    {
      "verse": 6,
      "text": "‘Oku ou tatau mo ha pelikani he toafa; Kuo u hoko ko e lulu tofu pē ‘i he ngaahi potu lala."
    },
    {
      "verse": 7,
      "text": "‘Oku ou le‘o tu‘u, ‘o ‘ā pē: ‘Io, ‘oku ou hangē ko ha fuleheu toko tefua ha tu‘a fale."
    },
    {
      "verse": 8,
      "text": "Ko e ‘aho kotoa mo e fai ‘e hoku ngaahi fili ‘enau manukia: Ko kinautolu ‘oku vale he ‘ita mai, Ka kole mala, ‘oku nau tauange ke hangē ko kita."
    },
    {
      "verse": 9,
      "text": "He Kuo u me‘akai ‘aki ‘a e efuefu, Pea kuo hu‘i lo‘imata hoku inu."
    },
    {
      "verse": 10,
      "text": "Koe‘uhi ko ho houhau mo ho tuputāmaki; He kuo ke to‘o hake au, ‘o li‘aki."
    },
    {
      "verse": 11,
      "text": "Ko hoku ngaahi ‘aho ‘oku hangē ha ‘ata ‘oku pale; Pea Kuo u mae hangē ha musie."
    },
    {
      "verse": 12,
      "text": "Ka ko koe, ‘e Sihova, ‘oku ‘afio ‘o ta‘engata; Pea ko ho‘o fotu ‘oku laui to‘utangata."
    },
    {
      "verse": 13,
      "text": "Te ke tu‘u hake ‘e koe: Te ke faka‘atu‘i ‘a Saione; He ko e kuonga eni ke fai ‘ofa, ‘Io, kuo hokosia hono taimi kotofa;"
    },
    {
      "verse": 14,
      "text": "He ko ho‘o kau tamaio‘eiki ‘oku lata ki hono ngaahi maka; Pea ‘oku nau ‘ofa ki he efu ‘o‘ona."
    },
    {
      "verse": 15,
      "text": "Pea ‘e ‘apasia ‘a e ngaahi kakai ki he huafa ‘o Sihova, Mo e ngaahi tu‘i ‘o māmani ki ho kolōlia:"
    },
    {
      "verse": 16,
      "text": "Koe‘uhi ko e langa ‘a Saione ‘e Sihova, Mo ‘ene hā mai ‘i hono kolōlia."
    },
    {
      "verse": 17,
      "text": "Na‘a ne hāngai fofonga ki he lotu ‘a e telefua ‘atā, Pea na‘e ‘ikai te ne fakasīkaka‘i ‘enau lotu ko ia."
    },
    {
      "verse": 18,
      "text": "‘E tohi ia ma‘a ha to‘utangata kaha‘u: Pea ‘e fakamālō‘ia ‘a IAA ‘e he fa‘ahinga ka toki fakatupu."
    },
    {
      "verse": 19,
      "text": "He kuo hanga hifo ‘a Sihova mei hono mā‘olunga tāpuhā: Kuo ne fakasio mei langi ki he fonua."
    },
    {
      "verse": 20,
      "text": "Ke fakaongo ki he to‘e ‘a si‘i pōpula; Ke vete ange ‘a e kakai kuo tuku ke ‘auha;"
    },
    {
      "verse": 21,
      "text": "Ke ‘a‘au ‘i Saione ‘a e huafa ‘o Sihova, Pea mo hono fakamālō‘ia ‘i Selusalema."
    },
    {
      "verse": 22,
      "text": "‘Oka tānaki fakataha ‘a e ngaahi fa‘ahinga Mo e ngaahi pule‘anga ke tauhi ‘a Sihova."
    },
    {
      "verse": 23,
      "text": "Kuo ne fakavaivai‘i he fononga hoku ivi; Kuo ne kosi hoku taimi."
    },
    {
      "verse": 24,
      "text": "Pea u pehē, “E ‘Otua, ‘oua ‘e ‘ave au ‘i he vaeua hoku taimi: Ko ho ngaahi ta‘u ‘o‘ou ‘e a‘u ki he ngaahi to‘utangata ta‘ehili.”"
    },
    {
      "verse": 25,
      "text": "‘I he kamata‘anga na‘a ke tanupou ‘a māmani; Pea ko e ngāue ‘a ho nima ‘a e ngaahi langi."
    },
    {
      "verse": 26,
      "text": "Ko kinautolu ‘e ‘auha, Kae tu‘u ai pē ‘a e ‘Afiona: ‘Io, te nau faka‘au kotoa ke motu‘a hangē ko e kofu; Pea te ke fetongi ia hangē ha pulupulu: ‘Io, ‘e fetongi pē kinautolu."
    },
    {
      "verse": 27,
      "text": "Ka ka pehepehē ai pē ‘a e ‘Afiona, Pea ko ho ngaahi ta‘u ‘e ‘ikai ngata."
    },
    {
      "verse": 28,
      "text": "Ko e fānau ‘a ho‘o kau tamaio‘eiki ‘e tolonga, Pea ko honau hako ‘e ma‘u ‘enau fe‘ao mo e ‘Afiona."
    }
  ],
  "timestamp": "2025-08-08T15:55:37.202610"
}