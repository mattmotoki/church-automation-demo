{
  "book": "LEV",
  "book_name": "Leviticus",
  "chapter": 20,
  "version_id": 1307,
  "url": "https://www.bible.com/bible/1307/LEV.20",
  "verses": [
    {
      "verse": 1,
      "text": "PEA na‘e folofola ‘a Sihova kia Mōsese, ‘o pehē,"
    },
    {
      "verse": 2,
      "text": "Te ke tala foki ki ha‘a ‘Isileli, ‘Ilonga ‘a ia ‘i ha‘a ‘Isileli, pe ‘i ha‘a muli ‘oku ‘āunofo mai ki ‘Isileli, ‘a ia te ne ‘atu hano hako kia Moloke; ‘e mate tāmate‘i ia: ‘e tolomaka‘i ‘e he kakai ‘o e fonua."
    },
    {
      "verse": 3,
      "text": "Ko au foki te u hāngai mamahi ki he tokotaha ko ia, pea te u tu‘usi ia mei hono kakai; koe‘uhi kuo ne ‘atu hano hako kia Moloke ke fakata‘ema‘a hoku fale tapu, pea ke fakame‘avale‘i hoku hingoa tapu."
    },
    {
      "verse": 4,
      "text": "Pea kapau ‘e momo‘i fakakuikui ‘e he kakai ‘o e fonua ki he tangata ko ia, ‘i he‘ene ‘atu hono hako kia Moloke, ka nau fakahaofi ia ke ‘oua na‘a tāmate‘i:"
    },
    {
      "verse": 5,
      "text": "pea te u toki hāngai ‘ita au ki he tangata ko ia, pea mo hono fāmili, pea te u tu‘usi ia mei honau kakai, ‘a ia mo kinautolu kotoa ‘oku muimui tango kiate ia ke fe‘auaki mo Moloke."
    },
    {
      "verse": 6,
      "text": "Pea ko e tokotaha ko ia ‘oku ne afe ki he fa‘ahinga fakahā‘ele fa‘ahikehe mo e kau tuki fakatēvolo ke tango ange ki he fa‘ahinga ko ia, pea te u hāngai mamahi ki he laumālie ko ia ke tu‘usi mei hono kakai."
    },
    {
      "verse": 7,
      "text": "Ko ia mou fakatāpui kimoutolu ke mau tāpuhā: he ko Sihova au ko homou ‘Otua."
    },
    {
      "verse": 8,
      "text": "Pea te mou tauhi ‘eku ngaahi tu‘utu‘uni, ‘o fai ki ai: ko Sihova au ‘oku fai homou fakatāpui."
    },
    {
      "verse": 9,
      "text": "He ko ia ‘oku ne kape‘i ‘ene tamai pe ko ‘ene fa‘ē ‘e mate tāmate‘i: kuo ne kape‘i ‘ene tamai, pe fa‘ē: ‘e ‘i hono tumu‘aki ‘o‘ona ‘a hono toto."
    },
    {
      "verse": 10,
      "text": "Pea ko e tangata ‘oku tono‘i ‘a e uaifi ‘o e taha kehe, ‘io, ‘a ia ‘oku ne tono‘i ‘a e uaifi ‘o hono kaungā‘api, ‘e mate tāmate‘i ‘a e tangata mo e fefine fakatou‘osi."
    },
    {
      "verse": 11,
      "text": "Pea ko e tangata ‘oku mohe mo e uaifi ‘o ‘ene tamai kuo ne fakatelefua‘i ‘ene tamai: te na fakatou mate tāmate‘i; ‘e ‘i hona tumu‘aki hona toto."
    },
    {
      "verse": 12,
      "text": "Pea ka mohe ha tangata mo e uaifi ‘o hono foha, te na fakatou mate tāmate‘i: ko e koto fakalilifu ‘ena ngāue; ‘e ‘i ho‘onaua tumu‘aki ‘a hona toto."
    },
    {
      "verse": 13,
      "text": "Pea ka mohe ha tangata mo ha tangata, ‘o hangē ko ha‘ane mohe mo ha fefine, kuo na fakatou fai fakalielia: te na mate tāmate‘i; ‘e ‘i hona tumu‘aki hona toto."
    },
    {
      "verse": 14,
      "text": "Pea ka mali ha tangata mo ha fefine pea mo ‘ene fa‘ē fakatou‘osi; ko e mala ia; ‘e fakamomofi ‘a ia mo kinaua ‘aki ‘a e afi; ke ‘oua na‘a ai ha mala pehē ‘iate kimoutolu."
    },
    {
      "verse": 15,
      "text": "Pea ka mohe ha tangata mo ha manu, ‘e mate tāmate‘i ia; pea te mou tāmate‘i mo e manu."
    },
    {
      "verse": 16,
      "text": "Pea ka ‘unu‘unu ha fefine ki ha manu ke tokoto ki ai, te ke tāmate‘i ‘a e fefine pea mo e manu: te na fakatou mate tāmate‘i: ‘e ‘i hona tumu‘aki hona toto."
    },
    {
      "verse": 17,
      "text": "Pea ka mali ha tangata mo hono tuofefine, pe ko e ‘ōfefine ‘o ‘ene tamai, pe ko e tama ‘a ‘ene fa‘ē, ‘o ne mamata ki he‘ene telefua, pea mamata ‘e he fefine ki he telefua ‘a‘ana; ko e me‘a fakamā ia; pea ‘e tu‘usi kinaua ‘i he ‘ao ‘o hona fa‘ahinga: kuo ne fakatelefua hono tuofefine; te ne fua hono kovi."
    },
    {
      "verse": 18,
      "text": "Pea ka mohe ha tangata mo ha fefine ‘oku mahaki fakafefine, ‘o fakatelefua ia; kuo ne fakatelefua ‘ene ‘au, pea kuo fakatelefua ‘e he fefine ‘a e ‘au‘anga ‘o hono toto: ‘e fakatou tu‘usi kinaua mei hona kakai."
    },
    {
      "verse": 19,
      "text": "Pea ‘e ‘ikai te ke fakatelefua ‘a e tehina ‘o ho‘o fa‘ē, pe ko e tuofefine ‘o ho‘o tamai: ka pehē, ‘oku ne fakatelefua ‘a hono kakano ‘o‘ona: te na fakatou fua hona kovi."
    },
    {
      "verse": 20,
      "text": "Pea ka mohe ha tangata mo e uaifi ‘o e tokoua ‘o ‘ene tamai, kuo ne fakatelefua ‘a e tokoua ‘o ‘ene tamai: te na fua hona kovi: te na pekia ta‘eha fānau."
    },
    {
      "verse": 21,
      "text": "Pea ka mali ha tangata mo e uaifi ‘o hono tokoua ko e me‘a ‘uli ia: kuo ne fakatelefua hono tokoua; te na pekia ta‘eha hako."
    },
    {
      "verse": 22,
      "text": "Ko ia te mou tauhi ‘eku ngaahi tu‘utu‘uni, mo ‘eku konisitūtone kotoa, pea te mou fai ki ai: koe‘uhi ke ‘oua na‘a pu‘aki kimoutolu ‘e he fonua ‘oku ou ‘omi kimoutolu ki ai ke mou nofo‘i ia."
    },
    {
      "verse": 23,
      "text": "Pea ‘e ‘ikai te mou fai ki he ngaahi anga ‘o e kakai ‘oku ou kapusi mei homou ‘ao: he na‘a nau fai ‘a e alā me‘a pehē, ko ia na‘a ku fakalili‘a kiate kinautolu."
    },
    {
      "verse": 24,
      "text": "Ka kuo u tala kiate kimoutolu te mou ma‘u honau kelekele, ‘io, te u foaki ia ke mou ma‘u, ko e fonua ‘oku mahutafea ‘i he hu‘akau mo e honi: ko Sihova au ko homou ‘Otua, ‘a ia ‘oku ou fakamavahe kimoutolu mei he ngaahi kakai."
    },
    {
      "verse": 25,
      "text": "Ko ia te mou vahe‘i ‘a e manu ma‘a mei he manu ta‘ema‘a, mo e manupuna ta‘ema‘a mei he manupuna ‘oku ma‘a: pea ‘e ‘ikai te mou fakalielia‘i homou laumālie ‘aki ha manu pe ha manupuna, pe ha taha ‘i he fa‘ahinga me‘a ‘oku ngalengale ‘i he kelekele, ‘a ia kuo u vahe‘i meiate kimoutolu ke ta‘ema‘a."
    },
    {
      "verse": 26,
      "text": "Ka te mou tāpuhā kiate au; he ‘oku ou tāpuhā, ‘a au Sihova, pea kuo u vahe‘i kimoutolu mei he ngaahi kakai ke mou nofo kiate au."
    },
    {
      "verse": 27,
      "text": "Pea ko e tangata pe fefine ‘oku ne fakahā‘ele fa‘ahikehe, pe ‘oku fai ‘a e tuki fakatēvolo, ‘e mate tāmate‘i ia: te nau tolomaka‘i kinautolu; ko honau toto ‘e ‘i honau tumu‘aki."
    }
  ],
  "timestamp": "2025-08-08T15:54:02.549560"
}