{
  "book": "LUK",
  "book_name": "Luke",
  "chapter": 6,
  "version_id": 1307,
  "url": "https://www.bible.com/bible/1307/LUK.6",
  "verses": [
    {
      "verse": 1,
      "text": "PEA ko eni, ko e Sāpate ‘e taha na‘a ne fononga atu, ‘o hala loto ngoue: pea toli ‘e he‘ene kau ako ‘a e ngaahi fo‘i uite, ‘o milimili ‘i honau nima mo kai."
    },
    {
      "verse": 2,
      "text": "Pea pehē ‘e he ni‘ihi ‘o e kau Fālesi, Ko e hā ‘oku mou fai ai ‘a e me‘a ‘oku ‘ikai ngofua ‘i he Sāpate?"
    },
    {
      "verse": 3,
      "text": "Pea tali ‘e Sīsū ‘o ne pehē kiate kinautolu, ‘Io, ne ‘ikai te mou lau koā ‘a e me‘a ko ia na‘e fai ‘e Tēvita, ‘i he taimi na‘a ne hālofia ai mo kinautolu na‘e ‘iate ia?"
    },
    {
      "verse": 4,
      "text": "‘a ‘ene hū ki he Fale ‘o e ‘Otua, ‘o ne to‘o ‘a e mā fono ‘o ‘ilo, mo ne ‘ange kiate kinautolu na‘e ‘iate ia: ka ko e me‘a ia ‘oku ‘ikai ngofua hono kai, ngata pē ‘i he kau taula‘eiki?"
    },
    {
      "verse": 5,
      "text": "Pea ne toe pehē kiate kinautolu, Ko e Fanautama ‘a Tangata ko e ‘Eiki ia ‘o e Sāpate foki."
    },
    {
      "verse": 6,
      "text": "Pea faifai pea hū ia ki he falelotu ‘i ha Sāpate ‘e taha, ‘o ne faiako ai: pea na‘e ‘i ai ha tangata kuo mate hono nima to‘omata‘u."
    },
    {
      "verse": 7,
      "text": "Pea ko e kau sikalaipe mo e kau Fālesi na‘a nau lamalama ha‘ane fai ha faito‘o ‘i he Sāpate, ka nau ma‘u ha me‘a ke faka‘ilo ‘aki."
    },
    {
      "verse": 8,
      "text": "Ka ka ‘ilo pē ‘e ia ‘enau fakakaukau, ‘o ne pehē ki he tangata kuo nima mate, Tu‘u, ‘o hopo mai ki loto. Pea tu‘u ia ‘o hopo mai."
    },
    {
      "verse": 9,
      "text": "Pea pehē ‘e Sīsū kiate kinautolu, ‘oku ai ‘eku fehu‘i ke fai atu, Ko e fē ‘oku ngofua ‘i he Sāpate? Ke fai ha lelei, pe ke fai ha kovi? ke fakahaofi mo‘ui, pe ke faka‘auha ia?"
    },
    {
      "verse": 10,
      "text": "Pea vakai foli ‘e ia ‘a kinautolu kotoa, ‘o ne pehē ki he tangata, Mafao atu ho nima na. Pea ne fai: pea na‘e toe mo‘ui mai hono nima."
    },
    {
      "verse": 11,
      "text": "Pea fakautuutu ai ‘enau sesele; ‘o nau fealēlea‘aki ai, pe ko e hā nai ha me‘a te nau fai kia Sīsū."
    },
    {
      "verse": 12,
      "text": "Pea na‘e hoko ‘i he kuonga ko ia ‘a ‘ene ‘alu atu ki he mo‘unga ke lotu; pea ne ‘osiki ‘a e pō ‘i he lotu ki he ‘Otua."
    },
    {
      "verse": 13,
      "text": "Pea ‘i he‘ene ‘aho hake, na‘a ne ui ange ‘ene kau ako; ‘o ne fili meiate kinautolu ha toko hongofulu mā toko ua, ‘o ne fakahingoa kinautolu ko e kau ‘Aposetolo:"
    },
    {
      "verse": 14,
      "text": "ko Saimone (‘a ia na‘a ne fakahingoa foki ko Pita mo ‘Anitelū ko hono tehina, mo Sēmisi mo Sione mo Filipe mo Pātolomiu"
    },
    {
      "verse": 15,
      "text": "mo Mātiu mo Tōmasi, ko Sēmisi ko e foha ‘o ‘Alefiusi, mo Saimone na‘e fa‘a lau ko e mamahi‘i fonua,"
    },
    {
      "verse": 16,
      "text": "mo Siutasi ko e foha ‘o Sēmisi, pea mo Siutasi ‘Isikāliote ‘a ia na‘e ne hoko ko e lavaki."
    },
    {
      "verse": 17,
      "text": "Pea ‘alu hifo ia fakataha mo kinautolu, ‘o ne tu‘u ‘i ha potu na‘e toka lelei; pea na‘e ai mo e tokolahi ‘o ‘ene kau ako, mo ha fu‘u kakai ‘Isileli, mei Siutea kātoa, mo Selusalema, mo e hāngai-ki-tahi ‘o Taia mo Saitoni, kuo nau ha‘u ke fanongo kiate ia, pea ke faito‘o ‘a honau ngaahi alangamahaki:"
    },
    {
      "verse": 18,
      "text": "ko kinautolu foki na‘e fakafiu‘i ‘e he ngaahi fa‘ahikehe na‘e fakamo‘ui."
    },
    {
      "verse": 19,
      "text": "Pea feinga ‘a e kakai kotoa ke ala kiate ia, he na‘e ‘alu atu meiate ia ha mālohi, ‘o fakamo‘ui kinautolu."
    },
    {
      "verse": 20,
      "text": "Pea tāngaki ia ki he‘ene kau ako, ‘o ne pehē, Monū‘ia ā ka ko kimoutolu ‘oku masiva: He ‘oku ‘omoutolu ‘a e Pule‘anga ‘o e ‘Otua."
    },
    {
      "verse": 21,
      "text": "Monū‘ia ā ka ko kimoutolu ‘oku fiekaia ni: He ‘e fakamākona kimoutolu, Monū‘ia ā ka ko kimoutolu ‘oku tangi ni: he te mou kata."
    },
    {
      "verse": 22,
      "text": "Monū‘ia ā ka ko kimoutolu, ‘oka fehi‘anekina ‘e he kakai, pea ‘oka nau ka kapusi kimoutolu, mo manuki‘i, mo nau keu‘i homou hingoa ‘o hangē ko ha me‘a ‘oku pango, koe‘uhi pē ko e Fanautama ‘a Tangata."
    },
    {
      "verse": 23,
      "text": "‘ē, mou fiefia ‘i he taimi ko ia, mo hākahaka; he vakai ‘oku lahi ho‘omou totongi ‘i he langi: he ko e me‘a pē ia na‘e fai ‘e he‘enau mātu‘a ki he kau palōfita."
    },
    {
      "verse": 24,
      "text": "Ka ‘oiauē ‘a kimoutolu koloa‘ia! He ko hono ngata ‘ena ‘o ho‘omou fiemālie ‘oku mou ma‘u."
    },
    {
      "verse": 25,
      "text": "‘Oiauē ‘a kimoutolu ‘oku mākona ni! He te mou fiekaia. ‘Oiauē ‘a kimoutolu ‘oku kata ni! He te mou mamahi mo tangi."
    },
    {
      "verse": 26,
      "text": "‘Oiauē ‘a kimoutolu, ‘oka lau‘i lelei ‘e he kakai fuli pē! He ko e me‘a pē ia na‘e fai ‘e he‘enau mātu‘a ki he kau palōfita loi."
    },
    {
      "verse": 27,
      "text": "Ka ‘oku ou tala kiate kimoutolu ‘oku fanongo na, Mou ‘ofa‘i homou ngaahi fili, fai lelei kiate kinautolu ‘oku fehi‘a kiate kimoutolu,"
    },
    {
      "verse": 28,
      "text": "tāpuaki‘i ‘a kinautolu ‘oku tutuku‘i kimoutolu, hūfia ‘a kinautolu ‘oku nau ngaohikovi‘i kimoutolu."
    },
    {
      "verse": 29,
      "text": "Ka tuki‘i koe ‘e hā taha ‘i ho kou‘ahe, ‘ange ki ai ‘a e kou‘ahe ‘e taha; pea ko ia ‘oku ‘ave ho pulupulu, ‘oua na‘a ta‘ofi mei ai mo ho sote."
    },
    {
      "verse": 30,
      "text": "‘Ilonga ha taha ‘e fai ha kole kiate koe, tali ia; pea ka ‘ave ‘e ha taha ha‘o me‘a, ‘oua na‘a ‘eke ia."
    },
    {
      "verse": 31,
      "text": "Pea hangē ko ia ‘oku mou loto ke fai ‘e he kakai kiate kimoutolu, mou fai tatau mo ia foki kiate kinautolu."
    },
    {
      "verse": 32,
      "text": "He kapau ‘oku mou ‘ofa‘i ‘a kinautolu pē ‘oku ‘ofa mai, ko e me‘a ia ‘e fakafeta‘ia? he na‘a mo e kakai angahala ‘oku nau ‘ofa‘i ‘a kinautolu ‘oku ‘ofa mai."
    },
    {
      "verse": 33,
      "text": "Pea kapau ‘oku mou fai lelei kiate kinautolu pē ‘oku fai lelei mai, ko e me‘a ia ‘e fakafeta‘ia? He na‘a mo e kakai angahala ‘oku nau fai ‘a e me‘a ko ia."
    },
    {
      "verse": 34,
      "text": "Pea kapau te mou tali ha nonō kiate kinautolu pē ‘oku mou ‘amanaki ke toe ma‘u mei ai, ko e me‘a ia ‘e fakafeta‘ia? Na‘a mo e kakai angahala ‘oku nau tali nonō ki he kakai angahala, koe‘uhi ke nau ma‘u mai hono tatau."
    },
    {
      "verse": 35,
      "text": "Ka mou ‘ofa‘i homou ngaahi fili; pea fai lelei mo tali nonō, neongo ‘oku ‘ikai te mou ‘amanaki ‘e toe ma‘u mai ha me‘a; pea ‘e lahi ho‘omou totongi, pea te mou hoko ko e ngaahi foha ‘o e ‘eiki Taupotu; he ‘oku angalelei ia ki he ta‘ehounga mo e faikovi."
    },
    {
      "verse": 36,
      "text": "‘ē, mou hoko ko e kau ‘ofangofua, ‘o hangē ‘oku ‘ofangofua ‘a ho‘omou Tamai."
    },
    {
      "verse": 37,
      "text": "Pea ‘oua ‘e fakaanga, pea ‘e ‘ikai anga‘ia kimoutolu: pea ‘oua ‘e fakahalaia, pea ‘e ‘ikai fakahalaia kimoutolu: mou fakamolemole, pea ‘e fakamolemole ‘a kimoutolu:"
    },
    {
      "verse": 38,
      "text": "‘ange pea ‘e toe ‘omi kiate kimoutolu–kuo fua fakalaka, kuo fa‘o tuki ki he puha fua, kuo lulu‘i, kuo fonu mokulu; ‘e pehē ‘a ‘enau toe ‘atu ki homou kona. He ko e fua ‘oku mou fua ‘aki, ko ia pē ‘e fua ‘aki ho‘omou totongi."
    },
    {
      "verse": 39,
      "text": "Pea ne lea‘aki foki ha fakatātā kiate kinautolu, ‘o pehē, ‘e lava koā ‘e ha kui ke takihala ki ha kui, ‘ō? ‘ikai te na fakatou tō ki ha luo?"
    },
    {
      "verse": 40,
      "text": "Tala‘ehai ‘oku lahi ‘a e tama ako ‘i he faiako: ka ka ‘ilonga ha taha kuo haohaoa ‘ene ako te ne hangē ko e faiako."
    },
    {
      "verse": 41,
      "text": "Pea ko e hā ‘oku ke tokanga ai ki he malamala‘i ‘akau ‘oku ‘i he mata ‘o ho kāinga, ka ko e fu‘u lalango na ‘oku ‘i ho mata ‘o‘ou ‘oku ‘ikai te ke ‘ilo ki ai?"
    },
    {
      "verse": 42,
      "text": "Te ke lava fēfē ke lea ki ho kāinga, Nga‘ata, tuku ke u to‘oa mai ‘a e malamala na ‘oku ‘i ho mata; ‘osi, ‘oku ‘ikai te ke tokanga‘i ‘e koe ‘a e fu‘u lalango ‘i ho mata ‘o‘ou? ‘a e ‘afungi! tomu‘a to‘o mai ‘a e lalango mei ho‘ou mata, pea te ke toki sio totonu ke to‘o ‘a e malamala mei he mata ‘o ho kāinga."
    },
    {
      "verse": 43,
      "text": "He ‘oku ‘ikai ha me‘a pehē, ke fua tamaki ‘e ha ‘akau ‘aonga, pe ke fua ‘aonga ‘e ha ‘akau tamaki."
    },
    {
      "verse": 44,
      "text": "Ka ‘oku mahino ‘a e ‘akau takitaha mei hono fua ‘o‘ona. He ‘oku ‘ikai tufi fiki ‘i he vao talatala, pe toli kālepi ‘i he talatala‘āmoa."
    },
    {
      "verse": 45,
      "text": "Ko e tangata lelei ‘oku fisi kitu‘a ai ‘a e lelei mei he koloa lelei kuo fa‘o ki hono loto; pea ko e tangata kovi ‘oku fisi kitu‘a ai ‘a e kovi mei he koloa kovi kuo fa‘o ‘i hono loto: he ko e talanoa ‘a e ngutu ‘oku mei he me‘a ‘i he loto ‘oku hulu atu."
    },
    {
      "verse": 46,
      "text": "Pea ko e hā ‘oku mou lau ai kiate au, ‘ēī, ‘ēī; ka ‘oku ‘ikai te mou fai ‘a e ngaahi me‘a ‘oku ou tala?"
    },
    {
      "verse": 47,
      "text": "‘Ilonga ‘a ia ‘oku ha‘u kiate au, ‘o fanongo ki he‘eku ngaahi tala, ‘o fai ki ai, te u fakatātā atu hono tatau:"
    },
    {
      "verse": 48,
      "text": "‘oku ne tatau mo ha tangata langa fale; ‘a ia na‘a ne keli, ‘o toe foa ‘aki, ‘o ne ‘ai ‘a e tu‘unga ki he maka: pea ‘i he mahake ‘a e vaitafe, na‘a ne pā atu ki he fale ko ia; pea na‘e ‘ikai te ne mafai ke lulu ia: ko e me‘a ‘i he lelei hono langa."
    },
    {
      "verse": 49,
      "text": "Ka ko ia ‘oku ne fanongo ‘o ‘ikai fai, ‘oku ne tatau mo e tangata na‘e langa fale ‘i he funga kelekele, ta‘ete ne keli ha tu‘unga; ‘a ia na‘e pā atu ki ai ‘a e vaitafe, pea holofa leva ia: pea na‘e hoko ‘a e maumau ‘o e fale ko ia ko e maumau lahi."
    }
  ],
  "timestamp": "2025-08-08T15:57:09.274380"
}