{
  "book": "LUK",
  "book_name": "Luke",
  "chapter": 12,
  "version_id": 1307,
  "url": "https://www.bible.com/bible/1307/LUK.12",
  "verses": [
    {
      "verse": 1,
      "text": "LOLOTONGA ia kuo fakataha ange mo ha fu‘u kakai laui mano, pea kamata ta‘omia ha ni‘ihi; pea hanga ‘e ia ‘o lea, ‘o fua fai ki he‘ene kau ako, ‘o pehē, Mou lamasi kimoutolu, telia ‘a e lēvani ‘a e kau Fālesi, ‘a ia ko e koto fakamatamatalelei pē."
    },
    {
      "verse": 2,
      "text": "Ka ‘oku ‘ikai ha me‘a, neongo kuo fufū ‘aupito, ka ‘e fakahā; pe lilo ka ‘e ‘iloa."
    },
    {
      "verse": 3,
      "text": "Ko ia, ‘ilonga ha me‘a ‘oku mou tala po‘uli, ‘e ongona ‘aho; pea ko e me‘a kuo mou fanafana‘aki ki he telinga ‘i he loki, ‘e fanongonongo mei he tu‘a fale."
    },
    {
      "verse": 4,
      "text": "Pea‘oku ou lea atu kiate kimoutolu, si‘oku tākanga, ‘oua te mou momo‘i manavahē kiate kinautolu ‘oku tāmate‘i ‘a e sino pē, kae hili ia ‘oku ‘ikai te nau toe lava mo ha me‘a."
    },
    {
      "verse": 5,
      "text": "Ka te u hīnoi‘i kimoutolu ki he toko taha te mou manavahēa: mou manavahē kiate ia, ‘a ia ‘e hili ‘ene tāmate‘i ‘a e sino pea ne mafai ke lī ki Heli; ‘io, ‘oku ou tala atu, mou manavahē ki he Toko Taha ko ia."
    },
    {
      "verse": 6,
      "text": "‘Ikai ‘oku fakatau ha fanga ki‘i misi ‘e toko nima ki ha konga sēniti ‘e ua? Pea ‘oku ‘ikai tuku ta‘emanatu hanau toko taha ‘i he ‘afio ‘a e ‘Otua."
    },
    {
      "verse": 7,
      "text": "Ka na‘a mo e ngaahi tu‘oni lou‘ulu ‘omoutolu kuo ‘osi lau fakalāutelau. ‘oua te mou manavahē: ‘oku mou mahu‘inga ‘i ha fanga misi tokolahi."
    },
    {
      "verse": 8,
      "text": "Pea ‘oku ou tala atu, ‘ilonga ‘a ia te ne fakahaa‘i he ‘ao ‘o e kakai ‘ene kau kiate au, ‘e fakahā foki ‘e he Fanautama ‘a Tangata ‘ene kau kiate ia ‘i he ‘ao ‘o e kau ‘āngelo ‘a e ‘Otua:"
    },
    {
      "verse": 9,
      "text": "ka ko ia kuo ne fakafisinga au ‘i he ‘ao ‘o e kakai, ‘e mātu‘aki fakafisinga‘i ia ‘i he ‘ao ‘o e kau ‘āngelo ‘a e ‘Otua."
    },
    {
      "verse": 10,
      "text": "Pea ‘ilonga ‘a ia te ne talakā ki he Fanautama ‘a Tangata, ‘e fakamolemole pē ia: ka ko ia kuo laukovi ki he Laumālie Mā‘oni‘oni ‘e ‘ikai fakamolemole."
    },
    {
      "verse": 11,
      "text": "Pea ka nau ka ‘ave kimoutolu ki he fakataha fakasiasi, mo e hou‘eiki, mo e kau pule, pea ‘oua te mou lotomo‘ua pe ‘e fēfē ha‘amou fakamatala, pe ko e hā ha me‘a te mou lea‘aki:"
    },
    {
      "verse": 12,
      "text": "he ko e Laumālie Mā‘oni‘oni te ne ako kiate kimoutolu ‘i he taimi ko ia ‘a e lea ‘oku totonu ke fai."
    },
    {
      "verse": 13,
      "text": "Pea na‘e lea mai ha toko taha mei he kakai, ‘o pehē, Tangata‘eiki, ke ke tala ki hoku tokoua, ke ne vaeua mo au ‘a e tofi‘a."
    },
    {
      "verse": 14,
      "text": "Ka ka tali ‘e ia ki ai, Siana, ko hai na‘a ne fakanofo au ke fai fakamaau ‘iate kimoutolu, pe ke tufa?"
    },
    {
      "verse": 15,
      "text": "Pea ne lea kiate kinautolu ‘o pehē, Mou ‘ā, ‘o le‘ohi kimoutolu telia ‘a e ngaahi mānumanu: he neongo ‘oku fu‘u lahi ‘a e koloa ‘a ha taha, ka ‘oku ‘ikai hoko ai ‘o tautau ‘ene mo‘ui ki he‘ene nga‘oto‘ota."
    },
    {
      "verse": 16,
      "text": "Pea ne lea‘aki ha fakatātā kiate kinautolu, ‘o pehē, Tokua na‘e ‘i ai ha tangata koloa‘ia, ne fua lahi ‘ene ngoue:"
    },
    {
      "verse": 17,
      "text": "pea ne fifili ‘i hono loto, ‘o pehē, Ko e hā ‘aku ai ‘e fai, he ‘oku ‘ikai haku kei fale ke tānaki ki ai ‘eku ngaahi fua?"
    },
    {
      "verse": 18,
      "text": "Pea ne pehē, ‘ā, ko eni pē ‘a e me‘a te u fai: Te u veteki hoku ngaahi feleoko pea langa ke lalahi; pea u toki tānaki kātoa ki ai ‘eku koloa tupu mo, ‘eku ngaahi me‘a lelei."
    },
    {
      "verse": 19,
      "text": "Pea te u pehē ki hoku laumālie, Si‘i Laumālie, kuo lahi ‘eni ho‘o ngaahi me‘a lelei kuo tuku, ‘o fe‘unga mo ha ngaahi ta‘u lahi; mālōlō ā, kai, inu, mo nēkeneka."
    },
    {
      "verse": 20,
      "text": "Ka ka folofola kiate ia ‘e he ‘Otua, ‘o pehē, ‘A e ta‘eloto! ko e pō ni pē te nau tala ke ke tuku mai ho laumālie: pea ‘e ‘a hai koā ‘a e ngaahi me‘a na‘a ke tokonaki?"
    },
    {
      "verse": 21,
      "text": "Ko e anga ‘eni ‘o ia ‘oku fokotu‘u koloa ma‘ana, ka ‘oku ‘ikai te ne fakatupu koloa ki he ‘Otua."
    },
    {
      "verse": 22,
      "text": "Pea lea ia ki he‘ene kau ako, Ko e me‘a ‘i he‘ene pehē, ko ia ‘oku ou tala ai kiate kimoutolu, ‘oua te mou lotomo‘ua koe‘uhi ko ho‘omou mo‘ui, ki ha me‘a te mou kai; ‘uma‘ā homou sino, ki ha me‘a te mou ‘ai ki ai."
    },
    {
      "verse": 23,
      "text": "He ‘oku lahi ‘a e mo‘ui ‘i he me‘akai, mo e sino ‘i hono kofu."
    },
    {
      "verse": 24,
      "text": "Mou vakai ‘a e fanga lēveni: he ‘oku nau tūtuu‘i pe tu‘usi, pe ai hanau loki pe feleoko? ka ‘oku fafanga kinautolu ‘e he ‘Otua; hono ‘ikai mahu‘inga noa pē kimoutolu ‘i he fanga manupuna!"
    },
    {
      "verse": 25,
      "text": "Pea neongo ho‘omou lotomo‘ua, tala‘ehai ‘e lava ‘e ha taha ke tolo‘i atu hono ta‘u ko ha fo‘i hanga."
    },
    {
      "verse": 26,
      "text": "‘Io, pea kapau ‘oku ‘ikai te mou lava ha ki‘i momo‘i me‘a pehē, koe‘uma‘ā ho‘omou lotomo‘ua ki ha ngaahi me‘a ange."
    },
    {
      "verse": 27,
      "text": "Vakai ‘a e ngaahi lile, pe kuo fēfē ‘enau tupu: he ‘oku nau fiu‘a ngāue, pe ‘oku nau filo? ka ‘oku ou tala atu, Na‘a mo Solomone, ‘i he‘ene ‘ai hono nāunau kotoa, na‘e ‘ikai ke vaha‘ateunga‘ia ai ha taha ‘o e ngaahi lile na."
    },
    {
      "verse": 28,
      "text": "Pea kapau ‘oku kofu fakatafu‘ufu‘u pehē ‘e he ‘Otua ‘a e mohuku, ‘a ia ‘oku ‘i he kelekele he ‘aho ni, kae tafu ‘aki ‘a e ‘ōvani ‘apongipongi; huanoa ‘a kimoutolu, ‘a e kau tui vaivai!"
    },
    {
      "verse": 29,
      "text": "Ka ko kimoutolu, ‘oua te mou fepōkaki ki ha‘amou kai, pe ko hamou inu, pea ‘oua te mou loto tāla‘a."
    },
    {
      "verse": 30,
      "text": "He ko e alā me‘a pehē ia ‘oku hehenga ki ai ‘a e ngaahi kakai ‘o māmani: pea ko ho‘omou Tamai ‘oku ne mea‘i ‘oku taau mo kimoutolu ‘a e ngaahi me‘a ko ia."
    },
    {
      "verse": 31,
      "text": "Kehe pē ke mou kumi ‘a e pule‘anga ‘o‘ona; pea ‘e ‘atu mo ia foki ‘a e ngaahi me‘a ko ia."
    },
    {
      "verse": 32,
      "text": "Na‘i fanga sipi toko si‘i, ‘oua ‘e manavahē; he kuo finangalo ‘e ho‘omou Tamai ke ‘atu kiate kimoutolu ‘a e pule‘anga."
    },
    {
      "verse": 33,
      "text": "Fakatau atu ho‘omou nga‘oto‘ota, pea fai foaki ‘aki hono totongi; ngaohi ma‘amoutolu ‘a e ngaahi ‘angapa‘anga ‘e ‘ikai ‘osi‘osi, mo ha koloa ta‘e‘unu ‘i Hēvani; ko e potu ‘oku ‘ikai ke ofi ai ha kaiha‘a, ‘uma‘ā ha maumau ‘e ha ane,"
    },
    {
      "verse": 34,
      "text": "he ko e potu ‘oku ‘i ai ho‘omou koloa ‘e ‘i ai foki mo homou loto."
    },
    {
      "verse": 35,
      "text": "Ko kimoutolu ke ma‘u huke homou kofu, pea tutu ai pē ho‘omou maama;"
    },
    {
      "verse": 36,
      "text": "pea mou tatau mo ha kau tangata ‘oku talitali ho‘onautolu ‘eiki, ha‘ane foki mei he ta‘ane; koe‘uhi ka a‘u mai ia, ‘o tukituki, pea nau to‘o leva ki ai."
    },
    {
      "verse": 37,
      "text": "Monū‘ia ā ka ko e kau tamaio‘eiki ko ia, ‘a ia ‘e ‘iloa kinautolu ‘e he ‘eiki ‘i he‘ene hā‘ele mai ‘oku nau le‘o pē: ko au ē, ‘oku ou tala atu, te ne hanga ‘o huke hono kofu ‘o‘ona, mo ne fakatākoto kinautolu ki he kai, ka ne tu‘u atu ‘o teu kai ma‘anautolu."
    },
    {
      "verse": 38,
      "text": "Pea kapau ko hono ua ‘o e uasi ‘oku ne ha‘u ai, pe ko hono tolu, ka ‘oku ne ‘ilo kinautolu ‘oku nau pehē pē, pea monū‘ia ā ka ko kinautolu."
    },
    {
      "verse": 39,
      "text": "Pea ko e me‘a ko eni ‘oku mou lāu‘ilo ki ai, ‘oka ne toka mea‘i ‘e he tangata‘eiki pe ko e fē ‘a e taimi ‘e ha‘u ai ‘a e kaiha‘a, pehē ne le‘o, ‘o ‘ikai tuku hono fale ke haea."
    },
    {
      "verse": 40,
      "text": "Ko kimoutolu foki ke mou toka teuteu: he ko e hoko mai ‘a e Fanautama ‘a Tangata ‘e fai ‘i ha taimi ‘oku ‘ikai te mou ‘amanaki ai kiate ia."
    },
    {
      "verse": 41,
      "text": "Pea lea ‘a Pita ki ai ‘o ne pehē, ‘Eiki, ko ho‘o fai ‘a e fakatātā ni kiate kimautolu pē, pe ‘oku kau ai mo e kakai kotoa?"
    },
    {
      "verse": 42,
      "text": "Pea folofola ‘e he ‘Eiki, ‘Io, ko hai nai ‘a e matāpule lototō mo fai fakapotopoto, ‘a ia ‘e fakanofo ‘e he ‘Eiki ke pule‘i hono kau nofo‘anga, mo ‘ange ‘a e me‘akai kuo tu‘utu‘uni ‘i hono taimi totonu?"
    },
    {
      "verse": 43,
      "text": "Monū‘ia ā ka ko e tamaio‘eiki ko ia, ‘a ia ‘e ‘iloa ‘e he‘ene ‘eiki ‘i he‘ene ha‘u ‘oku ne fai pehē."
    },
    {
      "verse": 44,
      "text": "Seuke, ‘oku ou tala atu, te ne fakanofo ia ke ne pule ki he‘ene ngaahi me‘a kotoa."
    },
    {
      "verse": 45,
      "text": "Ka ‘oka ka pehē ‘e he tamaio‘eiki ko ia ‘i hono loto, ‘Oku fakatotoka ‘e he‘eku ‘eiki ‘ene ha‘u; pea ne hanga ai ‘o haha ‘a e kau tamaio‘eiki mo e kau kaunanga, mo ne kai mo inu mo konā;"
    },
    {
      "verse": 46,
      "text": "‘e toki ha‘u ‘a e ‘eiki ‘a e tamaio‘eiki ko ia ‘i ha ‘aho ‘oku ‘ikai te ne ‘amanekina ia, pea mo ha houa ‘oku ‘ikai te ne ‘ilo ki ai, pea te ne fahi ua ia, pea tu‘utu‘uni ke ‘inasi fakataha ia mo e kau angatu‘u."
    },
    {
      "verse": 47,
      "text": "Pea ko e tamaio‘eiki ko ia na‘a ne ‘ilo ki he finangalo ‘o ‘ene ‘eiki, kae ‘ikai toka teuteu, pe fai ki he‘ene tu‘utu‘uni, ‘e lahi ‘a e fo‘i tā ‘i hono haha."
    },
    {
      "verse": 48,
      "text": "Ka ko ia na‘e ‘ikai te ne ‘ilo ki ai, ka ne fai pē ‘a e ngaahi me‘a ‘oku taau mo ha tautea, ‘e si‘i pē ‘a e fo‘i tā ‘e ‘ai. Pea ko ia kuo foaki ki ai ha me‘a lahi, ‘e fiema‘u mei ai ha me‘a lahi: pehē foki, ka tuku ‘e he kakai ha fu‘u me‘a ki ha taha ke tauhi, pea hulu atu mo e me‘a ‘e ‘eke kiate ia."
    },
    {
      "verse": 49,
      "text": "Kuo u ha‘u ke laku ha afi ki māmani; pea ko e hā hoku loto? taumaiā kuo tutu!"
    },
    {
      "verse": 50,
      "text": "Ka ‘oku ‘i ai haku papitaiso ke u papitaiso ai; pea hono ‘ikai ‘oku ou kukuta tu‘u kae‘oua ke lava!"
    },
    {
      "verse": 51,
      "text": "‘Oku mou mahalo koā kuo u ‘i heni ke tuku ha melino ki māmani? Tala atu, ‘oku ‘ikai; ka ko e mavahevahe."
    },
    {
      "verse": 52,
      "text": "Seuke, hili ‘eni, tokaange ha toko nima ‘i ha ‘api pē taha te nau mavahevahe, ‘o fetu‘usi ‘a e toko tolu mo e tokoua, ‘a e tokoua mo e toko tolu;"
    },
    {
      "verse": 53,
      "text": "‘a e motu‘a mo hono foha, mo e foha mo ‘ene motu‘a; ‘a e fefine mo ‘ene ta‘ahine, mo e ta‘ahine mo ‘ene fa‘ē; ‘a e finemotu‘a mo e uaifi ‘o ‘ene tama, mo e ta‘ahine mo e fa‘ē ‘a hono husepāniti."
    },
    {
      "verse": 54,
      "text": "Pea ne lea foki he kakai ‘o pehē, Ka mou ka sio ki ha loa ‘oku tu‘u hake ‘i lulunga, ‘oku mou pehē leva, ‘E ‘uha; pea ‘oku hoko ‘o pehē."
    },
    {
      "verse": 55,
      "text": "Pea ‘oka mou ka vakai ‘oku angi mei he tonga ‘a e matangi, ‘oku mou pehē, ‘E faka‘a‘afu; pea ‘oku hoko."
    },
    {
      "verse": 56,
      "text": "‘a e kau ‘afungi; ‘oku mou vavanga koā ki he mata ‘o e fonua mo e langi, pea fēfē ai ho‘omou ta‘evavanga ki he kuonga ni?"
    },
    {
      "verse": 57,
      "text": "Pea ko e hā ai ‘oku ‘ikai te mou ‘ilo foki ‘a e totonu ‘iate kimoutolu pē?"
    },
    {
      "verse": 58,
      "text": "He ko eni ‘oku ke lolotonga ō pē mo e faka‘ilo ki he pule; ‘ē, ke ke fai feinga ke ke fakahaofi koe meiate ia lolotonga ho‘omo ‘i he hala; na‘a ‘iloange te ne toho koe ki he fakamaau, pea ‘oatu ‘e he fakamaau ki he polisi, pea ‘e lī koe ‘e he polisi ki he pilīsone."
    },
    {
      "verse": 59,
      "text": "Tala atu, ‘e ‘ikai te ke ‘alu mei ai kae‘oua ke ‘osi ha‘o totongi, ‘o a‘u ki he konga fāteni."
    }
  ],
  "timestamp": "2025-08-08T15:57:10.116613"
}