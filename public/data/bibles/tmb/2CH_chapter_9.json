{
  "book": "2CH",
  "book_name": "2 Chronicles",
  "chapter": 9,
  "version_id": 1307,
  "url": "https://www.bible.com/bible/1307/2CH.9",
  "verses": [
    {
      "verse": 1,
      "text": "PEA ‘i he fanongo ‘e he Kuini ‘o Sipa ki he ongoongo ‘o Solomone, na‘a ne hā‘ele mai ke sivi ‘a Solomone ‘i Selusalema ‘aki ‘a e ngaahi tupu‘a, ‘o ne ha‘u mo ia ha fu‘u ‘a‘ahi lahi ‘aupito, mo e fanga kāmeli na‘e uta me‘a namu-kakala, mo e koula lahi, mo e makakoloa: pea ‘i he‘ene a‘u kia Solomone, na‘a na feongoi mo ia ‘i he ngaahi me‘a kehekehe na‘e fe‘ao mo hono loto."
    },
    {
      "verse": 2,
      "text": "Pea fakamatala ‘e Solomone ki ai ‘ene me‘a kotoa pē, pea na‘e ‘ikai puli kia Solomone ha me‘a, ‘o ‘ikai te ne mafakahā ki ai."
    },
    {
      "verse": 3,
      "text": "Pea ‘i he vakai ‘e he Kuini ‘o Sipa ki he poto ‘o Solomone, mo e fale kuo ne langa;"
    },
    {
      "verse": 4,
      "text": "mo e me‘akai ‘i he‘ene tēpile, mo e nofo ‘a ‘ene kau tamaio‘eiki, mo e tu‘u ‘ene kau tauhi mo honau kofu; ‘ene kau ngaohi kava foki mo honau kofu; mo e hakenga na‘a ne ‘alu hake ai ki he fale ‘o Sihova; na‘e lele hono laumālie."
    },
    {
      "verse": 5,
      "text": "Pea ne pehē ki he tu‘i, Tā ko e talanoa na‘a ku fanongo ki ai ‘i hoku fonua ki ho‘o ngaahi ngāue mo ho‘o poto, ko e mo‘oni pē."
    },
    {
      "verse": 6,
      "text": "Ka na‘e ‘ikai te u tui ki he me‘a na‘e lau, kae‘oua ke u ha‘u ‘o sio ki ai hoku mata ni: pea tā na‘e ‘ikai tala kiate au ‘a e vaeua ‘o ho‘o fu‘u poto; ‘oku ke hulu ‘i he ongoongo na‘a ku fanongo ki ai."
    },
    {
      "verse": 7,
      "text": "Monū‘ia ā ka ko ho kau tangata ni, pea monū‘ia ā ka ko ho‘o kau tamaio‘eiki ni, ‘a ia ‘oku nau tu‘u ‘i ho ‘ao ma‘u pē, ‘o fanongoa ho poto."
    },
    {
      "verse": 8,
      "text": "Mālō mo Sihova ko ho ‘Otua, ‘a ia na‘a ne mamana kiate koe, ‘o ne tuku koe ki hono taloni ke tu‘i ma‘a Sihova ko ho ‘Otua: ko e me‘a ‘i he ‘ofa ‘a ho ‘Otua ki ‘Isileli, ko ‘ene fie fokotu‘u ma‘u ‘o ta‘engata, ko ia na‘a ne tuku ai koe ke tu‘i kiate kinautolu, ke feia ‘a e fakamaau mo e fakatonutonu me‘a."
    },
    {
      "verse": 9,
      "text": "Pea ne foaki ki he tu‘i ha taleniti koula ‘e teau mā uofulu, mo e me‘a namu-kakala ‘o lahi ‘aupito, mo e makakoloa: pea na‘e ‘ikai ha me‘a namu-kakala hangē ko ia na‘e foaki ‘e he Kuini ‘o Sipa kia Kingi Solomone."
    },
    {
      "verse": 10,
      "text": "(Pea ko e kau tamaio‘eiki ‘a Hailami, mo e kau tamaio‘eiki ‘a Solomone, ‘a ia na‘e ‘omi koula mei ‘Ōfela, na‘a nau uta mai ‘a e ‘akau ko e alikumi mo e maka koloa."
    },
    {
      "verse": 11,
      "text": "Pea ngāue‘aki ‘e he tu‘i ‘a e ‘akau alikumi ke ngaohi hala fataki ki he fale ‘o Sihova, mo e fale ‘o e tu‘i, mo e ngaahi ha‘ape foki, mo e me‘a helefilo ma‘a e kau hiva: na‘e ‘ikai mamata mu‘a ki ha ngaahi me‘a hangē ko ia ‘i he fonua ‘o Siuta.)"
    },
    {
      "verse": 12,
      "text": "Pea foaki ‘e Kingi Solomone ki he Kuini ‘o Sipa ‘a e me‘a kotoa na‘a ne holi ki ai, ‘a ia pē na‘a ne kolea, taha kehe ‘a e me‘a na‘a ne ‘omi ki he tu‘i, pea ne foki ai, ‘o ‘alu ki hono fonua, ‘a ia mo ‘ene kau tamaio‘eiki."
    },
    {
      "verse": 13,
      "text": "Pea ko e fua ‘o e koula na‘e a‘u kia Solomone ‘i he ta‘u ‘e taha ko e taleniti koula ‘e onongeau mā onongofulu mā ono;"
    },
    {
      "verse": 14,
      "text": "tuku kehe ‘a e me‘a na‘e ‘omi ma‘u pē ‘e he kau tu‘uaki mo e kau mesianiti: ko e ngaahi tu‘i ‘Ālepea foki mo e hou‘eiki kōvana na‘a nau ‘omi ma‘u pē ‘a e siliva mo e koula kia Solomone."
    },
    {
      "verse": 15,
      "text": "Pea na‘e ngaohi ‘e Kingi Solomone ha ngaahi fu‘u fakaū ‘e uangeau ‘aki ‘a e koula tuki: na‘e onongeau‘i sikeli ‘a e koula tuki na‘e fakaheka ki he fakaū ‘e taha."
    },
    {
      "verse": 16,
      "text": "Mo e pā ‘e tolungeau, ‘aki ‘a e koula tuki foki; ko e sikeli koula ‘e tolungeau na‘e fakaheka ki he pā takitaha: pea na‘e tuku kinautolu ‘e he tu‘i ‘i he fale ko Vao Lepanoni."
    },
    {
      "verse": 17,
      "text": "Pea ngaohi foki ‘e he tu‘i ha fu‘u taloni lei, ‘o ne ‘ufi‘ufi ‘aki ‘a e koula ma‘a."
    },
    {
      "verse": 18,
      "text": "Pea na‘e ono ‘a e tu‘unga ki he taloni, mo e tu‘ungava‘e koula; na‘e fakama‘u kinautolu ki he taloni mo e hili‘anga nima ‘i hē mo ē, ‘i he potu ‘o e nofo; mo e ongo laione ‘oku tu‘u ‘i he tafa‘aki ‘o e hili‘anga nima."
    },
    {
      "verse": 19,
      "text": "Pea tu‘u ai ha laione ‘e hongofulu mā ua ‘i he ono‘i tu‘unga mei he potu ‘e taha mo e potu ‘e taha: kuo te‘eki ke ngaohi ha me‘a pehē ‘i ha pule‘anga ‘e taha."
    },
    {
      "verse": 20,
      "text": "Pea ko e ipu kotoa ‘a Kingi Solomone ko e koula pē, pea ko e nāunau kotoa ‘o e fale ko Vao Lepanoni ko e koula ma‘opo‘opo: na‘e lau ‘a e siliva ko e me‘a noa ‘i he kuonga ‘o Solomone."
    },
    {
      "verse": 21,
      "text": "He na‘e ma‘u ‘e he tu‘i ha ngaahi vaka na‘e ‘alu ki Tāsisi fakataha mo e kau tamaio‘eiki ‘a Hailami: tu‘o taha ‘i he ta‘u ‘e tolu na‘e a‘u mai ‘a e folau Tāsisi ‘o uta mai ‘a e koula mo e siliva, ‘a e lei mo e ngeli mo e pīkoka."
    },
    {
      "verse": 22,
      "text": "Ko ia na‘e hulu ‘a Kingi Solomone ‘i he tu‘i kotoa pē ‘o māmani ‘i he koloa mo e poto."
    },
    {
      "verse": 23,
      "text": "Pea na‘e ha‘u ‘a e ngaahi tu‘i ‘o māmani ko e fie fe‘iloaki mo Solomone, ke fanongo ki he poto kuo ‘ai ‘e ‘Elohimi ki hono loto."
    },
    {
      "verse": 24,
      "text": "Pea na‘e ha‘u mo kinautolu takitaha ‘ene me‘a‘ofa ko e nāunau siliva mo e nāunau koula, mo e ngaahi tangata kotoa, ‘a e mahafu mo e me‘a namu-kakala, ‘a e fanga hoosi mo e fanga miuli, ko e fatongia fakata‘u."
    },
    {
      "verse": 25,
      "text": "Pea na‘e ma‘u ‘e Solomone ha ngaahi loki ‘e fā afe ko e tu‘unga hoosi mo e sāliote, mo e tau heka hoosi ‘e taha mano mā ua afe, ‘o ne tufaki kinautolu ‘i he ngaahi kolo sāliote, pea ke fe‘ao foki mo e tu‘i ‘i Selusalema."
    },
    {
      "verse": 26,
      "text": "Pea ne pule ki he tu‘i kotoa pē mei he vaitafe ‘o a‘u ki he fonua ‘o e kau Filisitia mo e kau‘ā ‘o ‘Isipite."
    },
    {
      "verse": 27,
      "text": "Pea ‘i he ngāue ‘a e tu‘i na‘e tu‘una ‘a e siliva ‘i Selusalema, ‘o hangē koni maka pē; pea ko e ‘akau sita ke hangē ko e ngaahi sukamino ‘i Sēfela‘a."
    },
    {
      "verse": 28,
      "text": "Pea na‘e ‘omi hoosi ma‘u pē mei ‘Isipite ma‘a Solomone, pea mei he fonua kehekehe."
    },
    {
      "verse": 29,
      "text": "Pea ko hono toe ‘o e ngāue ‘a Solomone, ‘a e ‘uluaki mo e kimui, ‘ikai kuo tohi ia ‘i he Hisitōlia ‘a Nētane ko e palōfita, mo e Tohi Palofisai ‘a ‘Āhaia ko e motu‘a Sailo, pea, ‘i he Ngaahi Vīsone ‘a ‘Ito ko e tongafisi na‘e kau kia Selopoame ko e foha ‘o Nīpati?"
    },
    {
      "verse": 30,
      "text": "Pea hau ‘a Solomone ‘i Selusalema ki ‘Isileli kātoa ‘o fāngofulu ta‘u."
    },
    {
      "verse": 31,
      "text": "Pea toka ‘a Solomone mo ‘ene ngaahi kui, pea na‘e telio ‘i he kolo ‘o Tēvita ko ‘ene tamai; pea na‘e fetongi ia ‘i he pule ‘e hono foha ko Lehopoame."
    }
  ],
  "timestamp": "2025-08-08T15:54:58.964644"
}