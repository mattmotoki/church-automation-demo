{
  "book": "PSA",
  "book_name": "Psalms",
  "chapter": 27,
  "version_id": 1307,
  "url": "https://www.bible.com/bible/1307/PSA.27",
  "verses": [
    {
      "verse": 1,
      "text": "KO Sihova ‘a hoku maama mo hoku fakamo‘ui; Te u manavahē kia hai? Ko Sihova ‘a e kolo ‘o ‘eku mo‘ui; Ko hai te u teteki ki ai?"
    },
    {
      "verse": 2,
      "text": "‘I he ‘unu kiate au ha kau faikovi Ke kai hoku kakano, ‘A e fai mai hoku kau fakamamahi mo hoku ngaahi fili, Na‘a nau humu pea tō."
    },
    {
      "verse": 3,
      "text": "Neongo ‘e nofo‘i mai ha kongakau, Ko hoku loto ‘e ‘ikai manavahē: Neongo ‘e tu‘u kiate au ‘a e tau, Na‘a mo ia te u falala pē."
    },
    {
      "verse": 4,
      "text": "Kuo u kole meia Sihova ha me‘a pē taha, Ko ia pē te u kumi ki ai; Ke u nofo ‘i he fale ‘o Sihova ‘I he ‘aho kotoa ‘o ‘eku mo‘ui, Ke siofi ‘a e faka‘ofo‘ofa ‘o e ‘Eiki, Mo fakalaulauloto ‘i hono palasi."
    },
    {
      "verse": 5,
      "text": "He te ne fufū au ‘i hono malu ‘i he ‘aho ‘o e kovi; Te ne ‘ufi‘ufi ‘i he toitoi‘anga ‘o hono tēniti; Ko e maka te ne hiki au ki ai."
    },
    {
      "verse": 6,
      "text": "Pea ko eni te u hiki hoku ‘ulu ki hoku ngaahi fili ‘oku kāpui kita; Pea te u feia ‘i hono tēniti ‘ani feilaulau mavava; Te u hiva mo tā ha‘ape kia Sihova."
    },
    {
      "verse": 7,
      "text": "Fanongo, ‘Eiki, hoku le‘o ‘i he‘eku tautapa atu: Pea ke ‘ofa mai ‘o tali au."
    },
    {
      "verse": 8,
      "text": "Na‘a ke pehē koā, “Mou kumi ki hoku fōtunga”? Na‘e tali atu hoku loto, “Ko ho fofonga, ‘Eiki, te u kumia.”"
    },
    {
      "verse": 9,
      "text": "‘Oua te ke fufū ho fofonga meia kita; ‘Oua te ke teke‘i ho‘o tamaio‘eiki ‘i he ‘ita: Ko hoku tokoni ‘a e ‘Afiona ‘i mu‘a; ‘Oua ‘e tukuange au, pea ‘oua ‘e li‘ekina, ‘E hoku ‘Otua Fakamo‘ui‘anga."
    },
    {
      "verse": 10,
      "text": "Neongo ‘e li‘aki au ‘e he‘eku tamai mo ‘eku fa‘ē, ‘E fakahoko au ‘e Sihova kiate ia pē."
    },
    {
      "verse": 11,
      "text": "Huluhulu au ‘i ho hala, ‘Eiki, Pea tataki au ‘i he hala tokalelei, Telia ‘a e kakai ‘oku tokamalumu mai."
    },
    {
      "verse": 12,
      "text": "‘Oua ‘e tukuange au ke fai ‘a e loto ‘o hoku ngaahi fili: He kuo tu‘u kiate au ‘a e kau fakamo‘oni loi, Mo e fa‘ahinga ‘oku hō ‘aki ‘a e fakamālohi."
    },
    {
      "verse": 13,
      "text": "Ka ne ta‘e‘oua ‘eku tui Ke mamata ki he lelei ‘o Sihova ‘i he fonua ‘o e mo‘ui–"
    },
    {
      "verse": 14,
      "text": "Nofo, ‘o sio ki he ‘Eiki: Fakato‘oto‘a, pea ke tānaki ‘e ho loto ha ivi; Tala atu, nofo ‘o sio ki he ‘Eiki."
    }
  ],
  "timestamp": "2025-08-08T15:55:25.662387"
}