{
  "book": "ACT",
  "book_name": "Acts",
  "chapter": 1,
  "version_id": 1307,
  "url": "https://www.bible.com/bible/1307/ACT.1",
  "verses": [
    {
      "verse": 1,
      "text": "‘E TIOFILUSI, ko e ‘uluaki tohi na‘a ku fai, ko e fakamatala ki he ngaahi me‘a kehekehe na‘e fua fai mo ako‘aki ‘e Sīsū,"
    },
    {
      "verse": 2,
      "text": "‘o a‘u ki he ‘aho ko ia na‘a ne tuku ‘i he Laumālie Mā‘oni‘oni ‘ene ngaahi fekau ki he kau ‘Aposetolo kuo ne fili, pea ‘ave ai ia ki ‘olunga."
    },
    {
      "verse": 3,
      "text": "Ko kinautolu ia foki na‘a ne fakahā ia ki ai hili hono feia: pea lahi mo mahino ‘ene ngaahi fakamo‘oni kuo ne mo‘ui: he na‘a ne hā kiate kinautolu, ‘o ‘aho fāngofulu, mo ne lea ki he ngaahi me‘a na‘e kau ki he Pule‘anga ‘o e ‘Otua."
    },
    {
      "verse": 4,
      "text": "Pea na‘a ne kai mo kinautolu, ‘o ne tu‘utu‘uni ai ke ‘oua te nau hiki mei Selusalema, kae talitali ki he tala‘ofa ‘a e Tamai, ‘A ia (na‘a ne me‘a mai) na‘a mou fanongo ki ai ‘iate au."
    },
    {
      "verse": 5,
      "text": "He na‘e papitaiso vai pē ‘e Sione; ka ‘e papitaiso kimoutolu ‘aki ‘a e Laumālie Mā‘oni‘oni hili ‘a e ngaahi ‘aho si‘i."
    },
    {
      "verse": 6,
      "text": "Ko ia, ‘i he‘enau fakataha mo ia, na‘a nau fehu‘i kiate ia, ‘o pehē, ‘Eiki, ko ho‘o toe fakaato ‘i he taimi ni ‘a e pule‘anga ma‘a ‘Isileli?"
    },
    {
      "verse": 7,
      "text": "Pea ne folofola kiate kinautolu, ‘Oku ‘ikai ‘amoutolu ke ‘ilo ‘a e ngaahi taimi mo e ngaahi kuonga, ‘a ia kuo ta‘ofi ‘e he Tamai ki he‘ene fa‘iteliha ‘a‘ana."
    },
    {
      "verse": 8,
      "text": "Ka te mou ma‘u pē ha mālohi, ‘oka hifo ‘a e Laumālie Mā‘oni‘oni kiate kimoutolu: pea te mou hoko ko ‘eku kau fakamo‘oni, ‘o ‘ikai ‘i Selusalema pē, ka ‘i Siutea kātoa, mo Samēlia, ‘io, ‘o a‘u ki he ngata‘anga ‘o māmani."
    },
    {
      "verse": 9,
      "text": "Pea ‘i he‘ene folofola pehē, Lolotonga ‘enau siofia ia, na‘e ‘ave ia ki ‘olunga; pea na‘e kilala hake ia ‘e ha ‘ao, ‘o fakapuli meiate kinautolu."
    },
    {
      "verse": 10,
      "text": "Pea ‘i he‘enau mo‘u sio fakamama‘u ki he langi, lolotonga ‘ene hā‘ele, pea tā kuo tu‘u mai kiate kinautolu ha ongo tangata kofu hinehina."
    },
    {
      "verse": 11,
      "text": "Pea na‘a na pehē, ‘A e tu‘unga mātu‘a Kāleli, ko e hā ‘oku mou tutu‘u ai, ‘o sio pehē ki langi? Ko e Sīsū ko ia ‘a ia kuo ‘ohake meiate kimoutolu ki he langi, te ne toe ha‘u; pea ‘e hangē tofu pē hono anga pea mo ‘ene hā‘ele ki langi kuo mou mamata ki ai."
    },
    {
      "verse": 12,
      "text": "Pea nau toki foki ki Selusalema, mei he mo‘unga ‘oku ui ko ‘Ōlive, ‘a ia ‘oku ofi ki Selusalema ngofua ke ‘alu ki ai ‘i he Sāpate."
    },
    {
      "verse": 13,
      "text": "Pea kuo nau hū ki kolo, na‘a nau ‘alu hake ki he loki ‘i ‘olunga ‘a ia na‘a nau ma‘unganofo ki ai–‘a Pita mo Sione mo Sēmisi mo ‘Anitelū, ‘a Filipe mo Tōmasi, ‘a Pātolomiu mo Mātiu, ‘a Sēmisi ko e foha ‘o ‘Alefiusi, mo Saimone ‘o e kautaha Mamahi‘ifonua, pea mo Siutasi ko e foha ‘o Sēmisi."
    },
    {
      "verse": 14,
      "text": "Ko kinautolu ni kotoa pē na‘a nau faka‘utumauku ‘enau lotu ‘o loto taha; pea ai mo ha kau fefine, kae‘uma‘ā ‘a Mele ko e fa‘ē ‘a Sīsū, pea mo hono ngaahi tokoua."
    },
    {
      "verse": 15,
      "text": "Pea lolotonga ‘i he ngaahi ‘aho ko ia na‘e tu‘u hake ‘a Pita ‘i he ha‘oha‘onga ‘o e kāinga: (na‘e ‘i ai mo e ngaahi hingoa tokolahi, ko e kakai kuo fakataha ki he potu ko ia, fe‘unga nai mo e toko teau mo e toko uofulu): pea pehē ‘e ia,"
    },
    {
      "verse": 16,
      "text": "‘E Kāinga, na‘e pau ke hoko ‘a e folofola, ‘a ia ne sinaki folofola‘aki ‘e he Laumālie Mā‘oni‘oni ‘i he fofonga ‘o Tēvita, ‘o kau kia Siutasi, ‘a e toko taha na‘a ne hoko ko e takihala ki he kakai na‘e puke ‘a Sīsū."
    },
    {
      "verse": 17,
      "text": "He ne ‘osi lau ia mo kitautolu, pea ne tō kiate ia ‘a e lakanga ni."
    },
    {
      "verse": 18,
      "text": "(Pea ko e siana ko ia na‘a ne ma‘u ha ‘api ‘aki ‘a e totongi ‘o ‘ene kākā; ‘o ne tō ‘o pāfua, pea mafahi hono fatu, pea fu‘u malingi kitu‘a hono to‘oto‘onga."
    },
    {
      "verse": 19,
      "text": "Pea na‘e faifai pea ‘ilo ki ai ‘a e kakai kotoa pē na‘e nofo ‘i Selusalema; ko ia na‘e hingoa ai ‘a e ‘api ko ia ‘i he‘enau lea ko ‘Akeletama, ‘a ia ‘oku tatau mo e ‘Api-‘o-fakapō.)"
    },
    {
      "verse": 20,
      "text": "He kuo tohi ‘i he tohi Saame, Ke lala ‘ene loto‘ā, pea ke mole ‘a ia na‘e nofo ki ai, pea ke ma‘u ‘e ha taha kehe ‘ene lakanga le‘o."
    },
    {
      "verse": 21,
      "text": "Ko ia, ‘oku totonu ke fokotu‘u ha taha ‘i he kau tangata kuo kau mo kitautolu, lolotonga ‘a e felemofafo ‘a e ‘Eiki Ko Sīsū ‘iate kitautolu,"
    },
    {
      "verse": 22,
      "text": "‘o fai mei he Papitaiso ‘a Sione ‘o a‘u ki he ‘aho ‘o hono ‘ohake meiate kitautolu–‘io, ke ai ha toko taha ‘i he kakai ni ke ne hoko ko e fakamo‘oni ‘o ‘ene toetu‘u, fakataha mo kimautolu."
    },
    {
      "verse": 23,
      "text": "Pea nau tu‘utu‘uni ha toko ua; ko Siosifa na‘e ui ko Pāsapa, ‘a ia na‘e fakahingoa foki ko Siusitasa, pea mo Mataiasi."
    },
    {
      "verse": 24,
      "text": "Pea nau hū ‘o pehē, ‘Eiki, ko koe ia ‘oku tokaima‘ananga ki ai ‘a e loto ‘o e kakai fuli pē; ke ke fakahā pe ko e fē ha taha ‘i he ongo me‘a ni kuo ke fili,"
    },
    {
      "verse": 25,
      "text": "ke ma‘u ‘a e potungāue faka‘aposetolo ni ‘a ia ne laka mei ai ‘a Siutasi ke ‘alu ki hono potu ‘o‘ona."
    },
    {
      "verse": 26,
      "text": "Pea nau talotalo ma‘anaua; pea tonu kia Mataiasi: pea na‘e fakahoko ia ‘e he fakataha ki he kau hongofulu-mā-taha ‘aposetolo."
    }
  ],
  "timestamp": "2025-08-08T15:57:18.360171"
}