{
  "book": "ISA",
  "book_name": "Isaiah",
  "chapter": 45,
  "version_id": 1307,
  "url": "https://www.bible.com/bible/1307/ISA.45",
  "verses": [
    {
      "verse": 1,
      "text": "KO E folofola eni ‘a Sihova ki he‘ene Pani, kia Kōlesi, ‘a e toko taha kuo u puke hono to‘omata‘u, ke ‘ohifo ‘a e ngaahi pule‘anga ‘i hono ‘ao, pea ‘oku ou vete ‘a e no‘o ‘o e ngaahi tu‘i; ke fakaava ‘a e ngaahi lau matapā ‘i hono ‘ao, mo e ngaahi matanikolo, ‘o ‘oua ‘e kei songo."
    },
    {
      "verse": 2,
      "text": "Te u ‘alu mu‘omu‘a kiate koe, ‘e au, ‘o u fakatokalelei ‘a e ngaahi tanu; te u laiki matapā palasa, pea ko e me‘a fakama‘u ‘aione te u tu‘usi:"
    },
    {
      "verse": 3,
      "text": "pea te u ‘atu kiate koe ‘a e ngaahi koloa kuo tuku ‘i he po‘uli, mo e ngaahi me‘a mahu‘inga kuo tuku fufū, koe‘uhi ke ke ‘ilo ko au Sihova na‘e ui hingoa koe, ko e ‘Otua ‘o ‘Isileli."
    },
    {
      "verse": 4,
      "text": "Koe‘uhi ko ‘eku sevāniti ko Sēkope, mo ‘Isileli ko ‘eku pele, ko ia kuo u ui ai koe, ‘o lau ho hingoa: na‘a ku fakahingoa fo‘ou koe; ‘osi, na‘e ‘ikai te ke ‘ilo au."
    },
    {
      "verse": 5,
      "text": "Ko Sihova au, pea ‘oku ‘ikai mo ha taha; ka tuku au ‘oku ‘ikai ha ‘Otua: na‘a ku ‘ai mahafu koe; ‘osi, na‘e ‘ikai te ke ‘ilo au."
    },
    {
      "verse": 6,
      "text": "Koe‘uhi ke nau ‘ilo mei he hopo‘anga la‘ā, pea mei hono tō‘anga, ‘oku ‘ikai ha me‘a ‘o ‘atā mo au: ko Sihova au, pea ‘oku ‘ikai mo ha taha."
    },
    {
      "verse": 7,
      "text": "‘A au ‘oku ou fa‘u ‘a e maama, mo fakatupu ‘a e po‘uli; ‘oku ou feia ‘a e melino, mo fakatupu ‘a e kovi: ko Sihova au, pea ‘oku ou fai ‘a e ngaahi me‘a ko ia kotoa."
    },
    {
      "verse": 8,
      "text": "Fakatafe mai, ‘a e ngaahi langi, mei ‘olunga, Pea ke ‘uha mā‘oni‘oni ‘a e ‘atā; Ke fakamanga ‘a e fonua, Kae fisi ‘a e fakamo‘ui mo e mā‘oni‘oni, Ke na muka fakataha mai. Ko au Sihova kuo u fakatupu ia."
    },
    {
      "verse": 9,
      "text": "‘Oiauē ‘a ia ‘oku fakakikihi mo ia na‘a ne ngaohi ia–ha ipu, ha taha ‘i he ngaahi ipu kelekele! ‘E lau ‘a e ‘umea kiate ia ‘oku ngaohi ia, Ko e hā ‘au ‘oku fai? pea ‘e lau ‘e he me‘a ‘oku ke fa‘u, ‘Ā, ‘oku ‘ikai hano nima ‘o e taha ko ē?"
    },
    {
      "verse": 10,
      "text": "‘Oiauē ‘a e taha ‘oku ne pehē ki he‘ene tamai, Ko e hā ‘oku pehē ai ho‘o fakatupu? Pea ki ha fefine, Ko e hā kuo ke fā‘ele‘i ai ha me‘a peheni?"
    },
    {
      "verse": 11,
      "text": "Ko eni ‘a e folofola ‘a Sihova ko e Tāpuhā ‘o ‘Isileli, mo e ‘Afio na‘a ne ngaohi ia: Te mou ‘eke kiate au ‘a e ngaahi me‘a ka hoko mai? te mou fai tu‘utu‘uni kiate au ‘i he‘eku fānau mo e ngāue ‘a hoku nima?"
    },
    {
      "verse": 12,
      "text": "Ko au na‘a ku ngaohi ‘a māmani, pea u fakatupu ‘a e tangata ‘oku ‘i ai: ko e nima ‘o‘oku ni na‘e falō ‘a e ngaahi langi, pea na‘a ku fai tu‘utu‘uni ki honau hōsitē kotoa."
    },
    {
      "verse": 13,
      "text": "Ko au kuo u ue‘i hake ‘a e tangata ko ē ‘i he mā‘oni‘oni, pea te u fakatokalelei hono ngaahi hala: ko ia ia te ne langa ‘eku kolo, pea te ne tuku atu hoku kau fakahee‘i, ‘o ‘ikai koe‘uhi ko ha totongi, pea ‘ikai koe‘uhi ko ha me‘a‘ofa: ko e folofola ia ‘a Sihova Sāpaoti."
    },
    {
      "verse": 14,
      "text": "Ko eni ‘a e folofola ‘a Sihova, Ko e fita‘a ‘a e kau ‘Isipite, mo e koloa ma‘u fakatau ‘a ‘Itiopea, mo e kau Sapa, ko e fa‘ahinga lōloa, te nau laka atu kiate koe, pea te nau hoko ko ho‘o me‘a; te nau muimui kiate koe; te nau ‘ai seini ‘o laka atu: pea te nau hū kiate koe, te nau lotu kiate koe, te nau pehē, Tā ‘oku ‘iate koe ‘a e ‘Otua, pea ‘oku ‘ikai mo ha taha, ‘oku ‘ikai ‘aupito ha ‘Otua."
    },
    {
      "verse": 15,
      "text": "Ka tā ko ‘Ela koe ‘oku ke fai fūfūnaki, si‘i ‘Otua ‘o ‘Isileli, si‘i fai fakamo‘ui."
    },
    {
      "verse": 16,
      "text": "‘Oku nau mā kotoa pē, mo puputu‘u foki: ‘oku nau ‘alu fakataha ki he puputu‘u, ‘a e kau ngaohi ‘īmisi."
    },
    {
      "verse": 17,
      "text": "‘Oku fakamo‘ui ‘a ‘Isileli ‘e Sihova ‘aki ha fakamo‘ui lau ‘ītāniti: ‘e ‘ikai te mou mā, pea ‘e ‘ikai te mou puputu‘u, ‘o lauikuonga pea ta‘engata."
    },
    {
      "verse": 18,
      "text": "He ko e folofola eni ‘a Sihova, ‘a e ‘Afio na‘e fakatupu ‘a e ngaahi langi (ko ‘Elohimi ia), ‘a e ‘Afio na‘a ne fa‘u ‘a e fonua mo ngaohi ia; (ko ia na‘a ne teu ia, na‘e ‘ikai te ne fakatupu ia ke maomaonganoa, na‘a ne fa‘u ia ke nofo‘anga) ko Sihova au, pea ‘oku ‘ikai mo ha taha."
    },
    {
      "verse": 19,
      "text": "Na‘e ‘ikai te u lea ‘i he fufū, ‘i ha potu ‘o e fonua ko Po‘uli; na‘e ‘ikai te u pehē ki he hako ‘o Sēkope, Kumi kiate au ‘i he maomaonganoa: ko Sihova au, ko e taha lea totonu, ‘oku ou fakahā ‘a e ngaahi me‘a ‘oku hangatonu."
    },
    {
      "verse": 20,
      "text": "Mou fakataha, ‘o omi; mou ‘unu‘unu mai, ‘a e hao ‘o e ngaahi pule‘anga: ‘oku ‘ikai hanau ‘atamai, ‘a e kakai ‘oku fua ‘a e ‘akau ‘o honau ‘īmisi, mo lotu ki ha ‘Otua ‘oku ‘ikai ke lava ke fakamo‘ui."
    },
    {
      "verse": 21,
      "text": "Mou fakahā mo fokotu‘u mai; ‘io, tuku ke nau alea fakataha: ko hai kuo ne fanongonongo me‘a pehē mei mu‘a? kuo ne fakahā ia talu mei mu‘a fuoloa? ‘ikai ko au Sihova? pea ‘oku ‘ikai ha toe ‘Otua, ‘oka tuku au; ha ‘Otua ‘oku faitotonu, pea ‘oku fakamo‘ui; ‘oku ‘ikai ha taha mo au."
    },
    {
      "verse": 22,
      "text": "Hanga mai kiate au, ka mou mo‘ui, ‘a e ngaahi ngata‘anga ‘o māmani: he ko e ‘Otua au, pea ‘oku ‘ikai mo ha taha."
    },
    {
      "verse": 23,
      "text": "Kuo u fuakava ‘iate au –kuo ‘alu atu ‘a e lea mei hoku ngutu mā‘oni‘oni, pea ‘e ‘ikai foki–‘e peluki kiate au ‘a e tui kotoa pē, ‘e fuakava kiate au ‘a e ‘elelo kotoa."
    },
    {
      "verse": 24,
      "text": "‘Oku ‘ia Sihova ‘a e ‘ū mā‘oni‘oni mo e mālohi–ko e lau ia ‘e fai kiate au–‘oku nau a‘u mai ki He‘ene ‘Afio, pea ‘e fakamaa‘i ‘a kinautolu kotoa na‘e ‘ita kiate ia."
    },
    {
      "verse": 25,
      "text": "‘E fakatonuhia‘i ‘ia Sihova pē ‘a e hako kotoa ‘o ‘Isileli, pea ko ia ia ‘e fai ai ‘enau pōlepole."
    }
  ],
  "timestamp": "2025-08-08T15:56:04.500072"
}