{
  "book": "PSA",
  "book_name": "Psalms",
  "chapter": 85,
  "version_id": 1307,
  "url": "https://www.bible.com/bible/1307/PSA.85",
  "verses": [
    {
      "verse": 1,
      "text": "‘EIKI, kuo ke hōifua mai ki ho kelekele: Kuo ke fakafoki ‘a e pōpula ‘o Sēkope."
    },
    {
      "verse": 2,
      "text": "Ko e hia ‘a ho kakai kuo ke ‘ave, Kuo ke ‘ufi‘ufi ‘enau angahala kotoa pē. (Sila)"
    },
    {
      "verse": 3,
      "text": "Kuo ke fakamā‘opo‘opo mai ‘a e mahua ‘o ho‘o ‘ita: Kuo ke tafoki mei he kakaha ‘o ho‘o tuputāmaki na."
    },
    {
      "verse": 4,
      "text": "Fakatafoki kimautolu, ‘e homau ‘Otua fakamo‘ui‘anga; Pea ko ho houhau kiate kimautolu ke ke fakangata."
    },
    {
      "verse": 5,
      "text": "Ko ho‘o mamahi kiate kimautolu ‘e fai ‘o ta‘engata koā? Te ke toloaki ho‘o ‘ita ki he to‘utangata mo e to‘utangata?"
    },
    {
      "verse": 6,
      "text": "‘Ikai koā te ke fakaake kimautolu, Kae fiefia ‘i he ‘Afiona ‘a e kakai ‘o‘ou?"
    },
    {
      "verse": 7,
      "text": "‘Eiki, ke hā kiate kimautolu ho‘o meesi Pea ‘omi kiate kimautolu ho‘o fakamo‘ui."
    },
    {
      "verse": 8,
      "text": "Ka u fanongo mu‘a Pe ko e hā ‘a e folofola ‘a ‘Ela Sihova: He te ne tala melino ki hono kakai, ‘io, ‘a ‘ene fanga pele: Kae ‘oua te nau toe foki ki he‘enau sesele."
    },
    {
      "verse": 9,
      "text": "Kuo pau ‘oku ofi ‘ene fakamo‘ui kiate kinautolu ‘oku ‘apasia kiate ia; Kae nofo ‘a e Sikaina ‘i hotau fonua."
    },
    {
      "verse": 10,
      "text": "Ko ‘Alo‘ofa mo Mo‘oni kuo na fetāiaki kinaua; ‘A Angatonu mo Melino kuo na fekita."
    },
    {
      "verse": 11,
      "text": "Ko Mo‘oni ‘oku tupu hake mei māmani, Pea ko Angatonu ‘oku fakasio hifo mei langi."
    },
    {
      "verse": 12,
      "text": "‘E ‘omi foki ‘e Sihova ‘a e me‘a ‘oku lelei; Pea ‘e ‘omi hono fua ki hotau fonua"
    },
    {
      "verse": 13,
      "text": "‘E mu‘omu‘a ‘a Angatonu ‘iate ia Pea te ne ngaohi hono topuva‘e ko e hala."
    }
  ],
  "timestamp": "2025-08-08T15:55:34.627345"
}