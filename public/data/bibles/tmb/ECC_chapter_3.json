{
  "book": "ECC",
  "book_name": "Ecclesiastes",
  "chapter": 3,
  "version_id": 1307,
  "url": "https://www.bible.com/bible/1307/ECC.3",
  "verses": [
    {
      "verse": 1,
      "text": "KO E me‘a kotoa ‘oku ai hano taimi, pea mo hono ‘aho kotofa ki he feinga kotoa pē ‘i he lalo langi."
    },
    {
      "verse": 2,
      "text": "Ko e ‘aho ke fanau‘i, Mo e ‘aho ke pekia; Ko e ‘aho ke tō, Mo e ‘aho ke ta‘aki ‘a e me‘a kuo tō."
    },
    {
      "verse": 3,
      "text": "Ko e ‘aho ke tāmate‘i, Mo e ‘aho ke faito‘o ke mo‘ui; Ko e ‘aho ke holoki, Mo e ‘aho ke langa."
    },
    {
      "verse": 4,
      "text": "Ko e ‘aho ke tangi, Mo e ‘aho ke kata; Ko e ‘aho ke tēngihia, Mo e ‘aho ke me‘e."
    },
    {
      "verse": 5,
      "text": "Ko e ‘aho ke laku maka, Mo e ‘aho ke tufi maka; Ko e ‘aho ke fā‘ofua, Mo e ‘aho ke faka‘ehi‘ehi mei he fā‘ofua."
    },
    {
      "verse": 6,
      "text": "Ko e ‘aho ke kumi, Mo e ‘aho ke tuku ke mole; Ko e ‘aho ke tauhi, Mo e ‘aho ke li‘aki."
    },
    {
      "verse": 7,
      "text": "Ko e ‘aho ke hae, Mo e ‘aho ke tuitui; Ko e ‘aho ke sīlongo, Mo e ‘aho ke lea."
    },
    {
      "verse": 8,
      "text": "Ko e ‘aho ke ‘ofa, Mo e ‘aho ke fehi‘a; Ko e ‘aho ‘o e tau, Mo e ‘aho ‘o e melino."
    },
    {
      "verse": 9,
      "text": "Ko e hā ‘a e ‘aonga kiate ia ‘oku fai ‘a e me‘a kuo ne ngangau ai?"
    },
    {
      "verse": 10,
      "text": "Na‘a ku sio ki he fita‘a, ‘a ia kuo tuku ‘e ‘Elohimi ki he hako‘i tangata ke nau fakaongosia ai."
    },
    {
      "verse": 11,
      "text": "Tā kuo ne ngaohi kotoa ke faka‘ofo‘ofa ‘i hono kuonga; kae‘uma‘ā kuo ne ‘ai ‘a ‘ītāniti ki honau loto, ko ia ai, ‘oku ‘ikai lava ‘e he tangata ke mahakulea ‘a e ngāue ‘oku fai ‘e ‘Elohimi mei he kamata‘anga ki he ngata‘anga."
    },
    {
      "verse": 12,
      "text": "Kuo u ‘ilo ‘oku ‘ikai ha lelei ‘i he nofo, ka ke te fiefia mo fai lelei lolotonga ‘ete mo‘ui."
    },
    {
      "verse": 13,
      "text": "Ka ko eni foki, ko e kai mo inu ‘a e tangata kotoa pē, mo ‘ene ‘ilo lelei ‘i he‘ene ngaahi ngāue kehekehe, ko e me‘a foaki ia ‘a e ‘Otua."
    },
    {
      "verse": 14,
      "text": "Kuo u ‘ilo, ka ‘ilonga ha me‘a ‘oku fai ‘e ‘Elohimi, ‘e ‘i ai ia ‘o ta‘engata: ‘e ‘ikai fakalahi atu ha me‘a, pea ‘e ‘ikai to‘o mei ai ha me‘a: pea kuo fai ia ‘e ‘Elohimi koe‘uhi ke tō hono ngeia kiate kinautolu."
    },
    {
      "verse": 15,
      "text": "Ko e me‘a ‘oku ‘i ai ni, kuo loa kālivu ia; pea ko e me‘a ‘e ‘i ai, kuo fuoloa ia: ‘io, ‘oku kumi ‘e ‘Elohimi ‘a e me‘a kuo hola atu."
    },
    {
      "verse": 16,
      "text": "Na‘a ku sio foki ‘i he lalo la‘ā ki he potu fakamāu‘anga, tā ‘oku ‘i ai ‘a e angahala; pea ‘i he potu ‘o e fakatonutonu me‘a ‘oku ‘i ai ‘a e angahala."
    },
    {
      "verse": 17,
      "text": "Pehē ‘e au ‘i hoku loto, ‘E fakamāu‘i ‘e ‘Elohimi ‘a e faitotonu mo e angahala foki: he ko e feinga kotoa pē mo e ngāue kotoa pē ‘oku ai hono ‘aho kotofa ‘i he Feitu‘u na."
    },
    {
      "verse": 18,
      "text": "Pehē ‘e au ‘i hoku loto, Tā koe‘uhiā ko e hako‘i tangata, ko e fie sivi kinautolu ‘e ‘Elohimi, pea ke nau sio ko e fanga manu pē kinautolu ‘iate kinautolu."
    },
    {
      "verse": 19,
      "text": "He ko e hako‘i tangata ko e me‘a hoko noa, pea ko e fanga manu ko e me‘a hoko noa; pea ‘oku taha pē ‘a e me‘a ‘oku hoko kiate kinautolu: hangē ko e mate ‘a ē ‘oku pehē ‘a e mate ‘a ē; pea ko e mo‘ui pē taha ‘oku ‘iate kinautolu kotoa; pea ‘oku ‘ikai ke ‘amo atu ‘a e tangata ‘i he manu: he ko e muna kotoa pē."
    },
    {
      "verse": 20,
      "text": "‘Oku ‘alu kotoa ki ha potu pē taha; ‘oku mei he efu kotoa pē, pea ‘oku foki kotoa pē ki he efu."
    },
    {
      "verse": 21,
      "text": "Ko hai ‘oku ne ‘ilo ki he mo‘ui ‘a e hako‘i tangata pē ‘oku ‘alu ia ki ‘olunga, mo e mo‘ui ‘a e manu pē ‘oku ‘alu hifo ia ki he kelekele?"
    },
    {
      "verse": 22,
      "text": "Pea u vakai, tā ‘oku ‘ikai ha me‘a ‘oku lelei hake, ka ko e fiefia ‘a e tangata ‘i he ngaahi me‘a ‘oku ne fai; he ko hono ‘inasi ia; he ko hai ‘e ‘ave ia ke sio ki he me‘a ‘e hoko hili ‘ene pekia?"
    }
  ],
  "timestamp": "2025-08-08T15:55:52.232095"
}