{
  "book": "ACT",
  "book_name": "Acts",
  "chapter": 24,
  "version_id": 1307,
  "url": "https://www.bible.com/bible/1307/ACT.24",
  "verses": [
    {
      "verse": 1,
      "text": "PEA hili ‘a e ‘aho ‘e nima na‘e ‘alu hifo ‘a ‘Ananaia ko e Taula‘eiki Lahi; pea ‘alu mo ia ha kau mātu‘a ni‘ihi, mo ha‘ane malanga, ko e motu‘a ko Tētulo; pea nau faka‘ilo ‘a Paula ki he kōvana."
    },
    {
      "verse": 2,
      "text": "Pea kuo ui mai ia, pea kamata ‘a Tētulo hono talatalaaki‘i, ‘o pehē, ‘Ē, Filike, Hono nifi ‘a e melino ‘oku mau tofanga ai ni, ko e me‘a ‘i he Feitu‘u na! pea hono nifi ‘a e fiemālie ‘oku ma‘u ‘e he kakai ni ‘i he tauhi poto ‘a e Angi na!"
    },
    {
      "verse": 3,
      "text": "‘Ē, ‘oku mau ongona ‘i he me‘a kotoa pē mo e potu kotoa pē; pea ‘oku mau mātu‘aki fakafeta‘i."
    },
    {
      "verse": 4,
      "text": "Ka koe‘uhi na‘a ku fakapiko kiate koe ‘i ha‘aku fuoloa, ko ia ‘oku ou kole ke ke fai ho tau ko e angalelei, ‘o me‘a si‘i mai kiate kimautolu."
    },
    {
      "verse": 5,
      "text": "Ko eni, kuo mau ‘ilo ‘a e matāpule ni, ko e tangata ‘oku pau‘u pipihi, ko e toko taha ‘oku fakatupu maveuveu ‘i he kakai Siu ‘i māmani kātoa, ko e takimu‘a foki ‘i he fa‘ahi Nāsaleti."
    },
    {
      "verse": 6,
      "text": "Pea ne ‘ahi‘ahi foki ke maumau ‘a e tapu ‘o e Temipale: pea mau hanga ‘o puke, pea mau mei fakamāu‘i ia ‘o fakatatau ki he‘emau lao."
    },
    {
      "verse": 7,
      "text": "Ka na‘e ha‘u ‘a e pule ‘o e vāhenga tau ko Līsia kiate kimautolu, ‘o ne hamusi fakamālohi atu ia mei homau nima, ‘o ne fekau ke omi kiate koe hono kau talatalaaki,"
    },
    {
      "verse": 8,
      "text": "he ‘oku faingofua kiate koe ke ‘eke kiate ia ‘i he ngaahi me‘a ko ia, pea te ke toki mea‘i hono mo‘oni ‘o e ngaahi me‘a ‘oku mau talatalaaki‘i ai ia."
    },
    {
      "verse": 9,
      "text": "Pea na‘e poupou ki ai ‘a e kau Siu foki, ‘o nau taukave ‘oku mo‘oni ‘a e ngaahi me‘a ko ia."
    },
    {
      "verse": 10,
      "text": "Na‘e fai foki ‘e Paula ‘ene tali (he kuo kamo kiate ia ‘a e kōvana ke ne lea), ‘o pehē, ‘Oku te fakamālie‘ia he‘ete tu‘u ke fai ‘ete fakamatala ki he ngaahi me‘a ‘oku kau kia kita, ko ‘ete ‘ilo kuo lahi ta‘u ho‘o nofo ko e fakamaau ‘o e kakai ni."
    },
    {
      "verse": 11,
      "text": "He ‘oku faingofua ai kiate koe ke ‘eke ‘o ‘ilo, ‘oku ‘ikai ke lahi ‘i he hongofulu mā ua ‘a e ‘aho kuo mole talu ‘eku ‘alu hake ki Selusalema ke fai ‘eku lotu."
    },
    {
      "verse": 12,
      "text": "Pea na‘e ‘ikai te nau ‘ilo au ‘oku ou fakakikihi mo ha taha ‘i he Temipale, pe ‘oku ou tātānaki ha kakai ‘i ha falelotu, pe ‘i ha feitu‘u kolo:"
    },
    {
      "verse": 13,
      "text": "pea tala‘ehai te nau lava ke fakamo‘oni ‘i ho ‘ao ki he ngaahi me‘a kuo nau toki talalalaaki‘i ai au."
    },
    {
      "verse": 14,
      "text": "Ka ko e me‘a ni te u fakamo‘oni atu, ‘oku ou fou ‘i he ‘alunga ko ē, ‘a ia kuo nau ui ko e fa‘ahi ‘e taha, ka ko e anga pē ia ‘o ‘eku tauhi ‘a e ‘Otua ‘o homau fa‘ahinga; ‘o u tui pē ki he ngaahi me‘a kotoa pē kuo tohi ‘i he Lao mo e Tohi palōfita."
    },
    {
      "verse": 15,
      "text": "Pea u falala pē ki he ‘Otua ‘e faifai pea hoko ha toetu‘u ‘a e angatonu mo e angahala fakatou‘osi–pea ko e me‘a ia ‘oku tui ki ai ‘e kinautolu ni foki."
    },
    {
      "verse": 16,
      "text": "Pea ko hono ‘uhinga ia ‘oku ou nofo‘aki ngāue ai ‘e au foki, ke tauhi ma‘u hoku konisēnisi ke ta‘emelengatamaki ki he ‘Otua mo e tangata."
    },
    {
      "verse": 17,
      "text": "Pea kuo hili ‘a e ngaahi ta‘u lahi, na‘a ku ha‘u ko e ‘omi ha ngaahi me‘a tokoni, mo ha ngaahi me‘a ‘ofa, ki hoku kakai."
    },
    {
      "verse": 18,
      "text": "Pea lolotonga ‘eku fai ia, mo e ‘ilo au ‘i he Temipale kuo u fai ‘a e fakatapu; pea tala‘ehai na‘e ‘i ai mo au ha fu‘u kakai, ‘uma‘ā ha longoa‘a, ngata pē ‘i he tu‘unga Siu ko ia mei ‘Ēsia, ‘a ia na‘a nau ‘ilo au"
    },
    {
      "verse": 19,
      "text": "–‘a ia na‘e totonu ke nau ‘i ho ‘ao ni ke fai ‘a e talatalaaki, ‘o kapau ‘oku ‘i ai ha‘anau me‘a kiate au."
    },
    {
      "verse": 20,
      "text": "Pea ka ‘ikai; pea ke lea pē ‘e kinautolu ni ki ha kovi na‘a nau ‘ilo ‘iate au, lolotonga ‘eku tu‘u ‘i he ‘ao ‘o e Sanetalimi."
    },
    {
      "verse": 21,
      "text": "Ko e fo‘i lea ni pē ‘apē, ‘a ia na‘a ku kalanga‘aki ‘i he‘eku tu‘u ‘i honau lotolotonga, ‘o pehē, Ko e me‘a ki he toetu‘u ‘a e pekia, ko ia ia ‘oku ‘ekea ai au ‘e kimoutolu he ‘aho ni."
    },
    {
      "verse": 22,
      "text": "Pea na‘e toloi ‘e Filike ‘enau me‘a, he na‘a ne ‘ilo kānokano ‘a e ngaahi me‘a na‘e kau ki he ‘alunga ko ē; ‘o ne pehē, ‘Oua ke hoko hifo ‘a Līsia ko e ‘eikitau, pea u toki fakamaau lelei ho‘omou ngaahi me‘a."
    },
    {
      "verse": 23,
      "text": "Pea ne fekau ‘a e senituliō ke tauhi ia: ke ‘oua foki ‘e fakapōpula‘i fau, pe ta‘ofi ‘a e tokoni kiate ia ‘e hano kāinga."
    },
    {
      "verse": 24,
      "text": "Pea hili ‘a e ‘aho ni‘ihi, kuo hoko mai ‘a Filike mo hono uaifi ko Telūsila, ‘a ia ko e ta‘ahine Siu, na‘a ne fekau ke ‘omi ‘a Paula, ‘o ne fanongo ki he‘ene fakamatala ki he lotu kia Kalaisi Sīsū."
    },
    {
      "verse": 25,
      "text": "Pea lolotonga ‘ene malanga‘aki ‘a e faitotonu, mo e fakama‘uma‘u kita, mo e fakamaau ‘oku tu‘unuku mai, na‘e tetetete ‘a Filike, ‘o ne tali ‘o pehē, ‘Alu ‘eni; pea ka ai ha faingamālie te u tala ke ke ha‘u."
    },
    {
      "verse": 26,
      "text": "Na‘a ne ‘amanaki foki ‘e ‘omi ‘e Paula ha‘ane pa‘anga: ko hono ‘uhinga ia foki na‘a ne toutou ‘omi ai ia, ‘o talanoa mo ia."
    },
    {
      "verse": 27,
      "text": "Pea kuo kakato ha ta‘u ‘e ua, pea tuku ‘e Filike hono tu‘unga kia Posio Fesitō: na‘e loto foki ‘a Filike ke fakava‘anganaki hano ‘ofeina ‘e he kakai Siu, ko ia na‘a ne tuku pē ‘a Paula kuo kii‘i."
    }
  ],
  "timestamp": "2025-08-08T15:57:21.765428"
}