{
  "book": "2CH",
  "book_name": "2 Chronicles",
  "chapter": 14,
  "version_id": 1307,
  "url": "https://www.bible.com/bible/1307/2CH.14",
  "verses": [
    {
      "verse": 1,
      "text": "PEA toka ‘a ‘Āpaia mo ‘ene ngaahi kui, pea nau telio ia ‘i Kolo-‘o-Tēvita, pea na‘e fetongi ia ‘i he pule ‘e hono foha ko ‘Asa: ko hono taimi ‘o‘ona na‘e nonga ‘a e fonua, ‘o hongofulu ta‘u."
    },
    {
      "verse": 2,
      "text": "Pea fai ‘e ‘Asa ‘a e me‘a na‘e hā lelei mo totonu ki he finangalo ‘o Sihova ko hono ‘Otua;"
    },
    {
      "verse": 3,
      "text": "he na‘a ne ‘ave ‘ene ngaahi ‘ōlita muli mo e ngaahi sia, ‘o ne holoki ‘a e ngaahi pou tapu, ‘o ne tā ‘a e ngaahi ‘āsela;"
    },
    {
      "verse": 4,
      "text": "‘o ne tala ki Siuta ke kumi ki he ‘Eiki ko e ‘Otua ‘o ‘enau ngaahi kui, pea ke fai ki he lao mo e tu‘utu‘uni."
    },
    {
      "verse": 5,
      "text": "Na‘a ne ‘ave foki mei he ngaahi kolo Siuta ‘a e ngaahi sia mo e ngaahi ‘īmisi ‘o La‘a: pea na‘e nonga ‘a e pule‘anga ‘i hono ‘ao."
    },
    {
      "verse": 6,
      "text": "Pea ne ngaohi ‘a e ngaahi kolo fakapinepine ‘i Siuta: he na‘e nonga ‘a e fonua, pea na‘e ‘ikai ha‘ane tau ‘e fai ‘i he ngaahi ta‘u ko ia; he kuo fakanonga ia ‘e Sihova."
    },
    {
      "verse": 7,
      "text": "He na‘a ne folofola ki Siuta, ‘o pehē, Tau langa ‘a e ngaahi kolo ni, pea ‘aa‘i takai, ‘o ngaohi hanau taua mo matanikolo mo hano songo: ‘oku kei ‘atā ‘a e fonua he kuo tau kumi kia Sihova ko ko hotau ‘Otua; kuo tau kumi kiate ia, pea kuo ne fakanonga kitautolu mei he potu kotoa pē. Ko ia na‘a nau ngāue atu he langa kolo, ‘o nau tu‘umālie."
    },
    {
      "verse": 8,
      "text": "Pea na‘e ma‘u ‘e ‘Asa ha tau to‘o fakaū mo tao ‘e toko tolu kilu: mei Siuta ia; pea mei Penisimani ko e toko ua kilu mā valu mano na‘e to‘o pā, mo teke kaufana: ko e kau to‘a kotoa pē ia."
    },
    {
      "verse": 9,
      "text": "Pea hū kitu‘a ke tau mo kinautolu ‘a e ‘Itiopea ko Sela kuo ‘iate ia ha tau ‘e toko afe laui afe, mo e sāliote ‘e tolungeau; ‘o ne a‘u mai ki Mālesa."
    },
    {
      "verse": 10,
      "text": "Pea hū kitu‘a ‘a ‘Asa ke fakafetaulaki kiate ia, pea nau fakatē tau ‘i he tele‘a ko Sīfata ‘i Mālesa."
    },
    {
      "verse": 11,
      "text": "Pea tautapa ‘a ‘Asa kia Sihova ko hono ‘Otua, ‘o ne pehē, ‘Eiki, ‘oku ‘ikai ha taha mo koe ke tu‘u ‘i he vaha‘a ‘o e mālohi mo e ta‘eha ivi, Tokoni‘i kimautolu, ‘e ‘Otua; he ‘oku mau falala ki he ‘Afiona, pea ko ho huafa pē kuo mau omi ai ke tau‘i ‘a e fu‘ufu‘unga kakai ni. ‘E Sihova, ko koe ko homau ‘Otua; ‘oua na‘a tuku ke auna koe ‘e he me‘a vaivai na ko e tangata."
    },
    {
      "verse": 12,
      "text": "Pea na‘e taa‘i ‘e Sihova ‘a e kau ‘Itiopea ‘i he ‘ao ‘o ‘Asa, pea ‘i he ‘ao ‘o Siuta; pea na‘e hola ‘a e kau ‘Itiopea."
    },
    {
      "verse": 13,
      "text": "Pea tuli kinautolu ‘e ‘Asa mo e kakai na‘e ‘iate ia ‘o a‘u ki Kela: pea na‘e pehē ‘a e tō ‘a e kau ‘Itiopea ko ia na‘e ‘ikai te nau lava ke tu‘u; he na‘a nau ‘auha ‘i he ‘ao ‘o Sihova, mo e ‘ao ‘o ‘ene tau, pea ko e me‘a lahi ‘aupito ‘a e vete na‘a nau ‘ave."
    },
    {
      "verse": 14,
      "text": "Pea nau taa‘i ‘a e ngaahi kolo takatakai ki Kela; he na‘e tō kiate kinautolu ‘a e ngeia ‘o Sihova; pea nau vete ‘a e ngaahi kolo, he na‘e lahi ‘a e koloa ‘i ai."
    },
    {
      "verse": 15,
      "text": "Na‘a nau taa‘i foki ‘a e ngaahi tēniti ‘o e kau tauhi manu, pea nau ‘ave ‘a e sipi tokolahi mo e fanga kāmeli, ‘o nau foki ki Selusalema."
    }
  ],
  "timestamp": "2025-08-08T15:54:59.677497"
}