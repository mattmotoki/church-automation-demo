{
  "book": "1CO",
  "book_name": "1 Corinthians",
  "chapter": 3,
  "version_id": 1307,
  "url": "https://www.bible.com/bible/1307/1CO.3",
  "verses": [
    {
      "verse": 1,
      "text": "PEHĒ foki, kāinga, na‘e ‘ikai te u lava ke lea kiate kimoutolu, ‘o hangē ki ha kau fakalaumālie; kae hangē pē ki ha kakai na‘e kakano ‘atā; ‘io, ‘o hangē ha kau valevale ‘ia Kalaisi Sīsū."
    },
    {
      "verse": 2,
      "text": "Ko e hu‘akau ia na‘a ku fafanga ‘aki kimoutolu, na‘e ‘ikai ko e me‘akai mālohi: he kuo te‘eki ke mou makalohi. ‘Io, na‘a mo ‘eni kuo te‘eki ke mou maka lohi: he ‘oku mou kei fakakakano."
    },
    {
      "verse": 3,
      "text": "Seuke, he kapau leva ‘oku ‘iate kimoutolu ‘a e meheka mo e fetu‘usi, ‘ikai ‘oku mou fakakakano, pea laka fakaetangata pē?"
    },
    {
      "verse": 4,
      "text": "He ka lau ‘e hamou taha, ‘Oku ‘o Paula au; kae pehē ‘e ha taha kehe, ‘Oku ‘o ‘Āpolosi au; ‘ikai ko ho‘omou fakaetangata pē?"
    },
    {
      "verse": 5,
      "text": "Pea ko e hā ai ‘a ‘Āpolosi? Pea ko e hā ai ‘a Paula? Ko e ongo sevāniti pē, ‘a ia na‘e fou ai ho‘omou lotu; pea na‘a mo ia, ko ‘ena ‘ange pē kiate kimoutolu takitaha, ‘o fakatatau ki he me‘a kuo ‘omi ‘e he ‘Eiki."
    },
    {
      "verse": 6,
      "text": "Na‘e ‘a‘aku ‘a e tō, na‘e ‘a ‘Āpolosi ‘a e fakaviviku; kae ‘a e ‘Otua ai pē ‘a e fakatupu."
    },
    {
      "verse": 7,
      "text": "Ko ia, tala‘ehai ko ha me‘a ia ‘a ia ‘oku fai ‘a e tō, pe ko ia ‘oku fai ‘a e fakaviviku; ka ko ia pē ‘oku fakatupu, ‘a ia ko e ‘Otua."
    },
    {
      "verse": 8,
      "text": "Pea ko eni, ko e tō mo e fakaviviku ‘oku na fa‘ahinga, ka ‘e ma‘u takitaha ‘ene totongi ‘a‘ana, ‘o fakatatau ki he‘ene kikivi ‘a‘ana."
    },
    {
      "verse": 9,
      "text": "He ko e ongo kaungā ngaue kimaua mo e ‘Otua: ko kimoutolu ko e ngoue‘anga ‘a e ‘Otua, ko e fale ‘o e ‘Otua ‘oku langa."
    },
    {
      "verse": 10,
      "text": "Ko au, ‘i he‘eku fai‘aki ‘a e kelesi ‘a e ‘Otua na‘a ne ‘omi, ne u ‘ai ‘a e makatu‘unga, ‘o taau mo ha tufunga poto, ka ko e langa hake ‘oku fai ‘e ha taha kehe. Ka ke takitaha tokanga ki he anga ‘o ‘ene langa."
    },
    {
      "verse": 11,
      "text": "He ko e me‘a ki he maka tu‘unga, tala‘ehai ‘e lava ‘e ha taha ke ‘ai mo ha tu‘unga kehe, ka ko ia pē ne toka ‘ai, ‘a ia ko Sīsū Kalaisi."
    },
    {
      "verse": 12,
      "text": "Pea ka fai ‘e ha taha ‘ene langa ‘i he tu‘unga ko ia, ‘o ne langa koula, siliva, maka mahu‘inga, ‘akau, musie, pe veve;"
    },
    {
      "verse": 13,
      "text": "‘e faifai pea e‘a ‘a e ngāue ‘a e tangata takitaha: he ‘e sivi ia ‘e he ‘Aho Lahi, koe‘uhi ko ‘ene hoko mai mo e afi; pea ‘e sivi ‘e he afi ko ia ‘a e ngāue ‘a e tangata takitaha, pe kuo fēfē."
    },
    {
      "verse": 14,
      "text": "Kapau ‘e tu‘u ‘a e ngafa ‘a ha taha ‘i he langa fale, te ne ma‘u totongi."
    },
    {
      "verse": 15,
      "text": "Kapau ‘e vela ‘o ‘auha ‘ene ngafa me‘a, ‘e mole ‘ene totongi, ka te ne hao ‘e ia; kae hangē ha hao mei he loto afi."
    },
    {
      "verse": 16,
      "text": "‘Oku ‘ikai te mou ‘ilo koā ko e temipale ‘o e ‘Otua ‘a kimoutolu, pea ‘oku fale ‘iate kimoutolu ‘e he Laumālie ‘o e ‘Otua?"
    },
    {
      "verse": 17,
      "text": "Ka maumau ‘e ha taha ‘a e temipale ‘o e ‘Otua, ‘e maumau ‘e he ‘Otua ‘a e toko taha ko ia; he ko e temipale ‘o e ‘Otua ‘oku toputapu; pehē foki mo kimoutolu."
    },
    {
      "verse": 18,
      "text": "Ke ‘oua na‘a kākaa‘i ha taha ‘e ia. Ka ai ha taha ‘oku ne ‘afungi ko e poto ia ‘iate kimoutolu faka-e-maama ko eni, ke ne hoko mu‘a ko e vale, ka ne toki poto."
    },
    {
      "verse": 19,
      "text": "He ko e poto ‘o e maama ko eni, ko e koto vale ia ‘i he vakai ‘a e ‘Otua. He kuo tohi, ‘Oku ne pō ‘a e kau poto ‘i he fai olopoto ‘anautolu."
    },
    {
      "verse": 20,
      "text": "Pea ko e potu tohi ‘e taha ‘oku pehē, Ko e me‘a ‘a e ‘Eiki ki he ngaahi fifili ‘a e kau poto, Ko e koto launoa ia."
    },
    {
      "verse": 21,
      "text": "Ko ia, ke ‘oua na‘a vīkiviki ‘e ha taha ‘i ha tangata, he ko ho‘omou me‘a ‘a e me‘a kotoa pē–"
    },
    {
      "verse": 22,
      "text": "‘a Paula, ‘a ‘Āpolosi, ‘a Kīfasi; ‘a e māmani, ‘a e mo‘ui, ‘a e mate; ‘a e ngaahi me‘a ‘oku lolotonga ni, ‘a e ngaahi me‘a ka hoko mai; ‘io, ko e me‘a kotoa pē ‘oku ‘amoutolu:"
    },
    {
      "verse": 23,
      "text": "ka ko kimoutolu ko e me‘a ‘a Kalaisi, pea ko Kalaisi ko e me‘a ‘a e ‘OTUA."
    }
  ],
  "timestamp": "2025-08-08T15:57:27.951806"
}