{
  "book": "ISA",
  "book_name": "Isaiah",
  "chapter": 59,
  "version_id": 1307,
  "url": "https://www.bible.com/bible/1307/ISA.59",
  "verses": [
    {
      "verse": 1,
      "text": "VAKAI, ‘oku ‘ikai fakanounou ‘a e nima ‘o Sihova, ke ne ta‘elava ha fakamo‘ui;"
    },
    {
      "verse": 2,
      "text": "pea ‘oku ‘ikai tuli hono fofonga, ke ne ta‘eongona: ka ko ho‘omou ngaahi kovi kuo hoko ko e ngaahi ‘āvahevahe ki homou vaha‘a mo homou ‘Otua, pea ko ho‘omou ngaahi angahala kuo fakapulonga hono fofonga meiate kimoutolu, ke ‘oua te ne ongona."
    },
    {
      "verse": 3,
      "text": "He ko homou nima kuo pani toto, pea ko homou ngaahi tuhu kuo pani ‘i he faikovi; ‘oku lau loi homou ngaahi ngutu, pea ko homou ‘elelo ‘oku fanafana me‘a pango."
    },
    {
      "verse": 4,
      "text": "‘Oku ‘ikai ha taha ‘oku malanga‘aki ‘a e totonu, pea ‘oku ‘ikai ha fakamo‘oni ‘oku lea mo‘oni: ‘oku nau falala ki he nge‘esi, pea ‘oku nau lea‘aki ‘a e kākā; ‘oku nau feitama ‘i he fakamamahi, ‘o fā‘ele‘i ‘a e kovi."
    },
    {
      "verse": 5,
      "text": "Ko e fua ‘o e kēlasa ‘oku nau fofoa‘i, pea ko e matamatakupenga ‘oku nau lalanga: ko ia ‘oku ne kai ‘enau fua ko ia te ne mate, pea ka laiki ‘e taha, ‘oku ne fofoa‘i ko e ata."
    },
    {
      "verse": 6,
      "text": "Ko e me‘a ‘oku nau lalanga ‘e ‘ikai ‘aonga ke kofu, pea ‘e ‘ikai lava ‘e ha taha ke pulupulu ‘aki ‘enau ngāue: ko ‘enau ngaahi ngāue ko e ngāue kovi, pea ko e fai fakamālohi ‘oku ‘i honau nima."
    },
    {
      "verse": 7,
      "text": "‘Oku lele honau va‘e ki he kovi, ‘o fakavave ke lilingi ‘a e toto ‘o e ta‘ehalaia: ko ‘enau ngaahi fakakaukau ko e fakakaukau‘i ‘o e kovi; ko e maumau mo e faka‘auha ‘oku ‘i honau ngaahi hala."
    },
    {
      "verse": 8,
      "text": "Ko e hala ‘o e fiemālie ‘oku ‘ikai te nau ‘ilo ki ai; pea ‘oku ‘ikai ha fakalao ‘i honau ngaahi hala fakapule‘anga: kuo nau ngaohi ke piko ‘a e ngaahi founga ‘oku nau fou ai; ‘ilonga ha taha ‘oku laka ai, ‘e ‘ikai te ne ‘ilo ha fiemālie."
    },
    {
      "verse": 9,
      "text": "Ko hono ō ia ‘oku mama‘o meiate kitautolu ‘a e fakalao, pea ‘oku ‘ikai ke a‘usi kitautolu ‘e ha totonu: ‘oku tau tatali ki ha maama, kae uoke, ko e po‘uli; ‘oku tau ‘amanaki ki he huhulu–ko e po‘uli ‘o e po‘uli ‘oku tau ‘alu ai."
    },
    {
      "verse": 10,
      "text": "‘Oku tau tautaufā ‘i he ‘ā hangē ko e kau kui, ‘io, ‘oku tau tautaufā ‘o hangē ‘oku ‘ikai hatau mata: ‘oku tau humu ho‘atā hangē ko e ataata; ‘i he lotolotonga ‘o e kakai kaukaua ‘oku tau hangē ha kau mate."
    },
    {
      "verse": 11,
      "text": "‘Oku tau ngungulu kotoa pē hangē ha fanga pea, pea ‘oku tau mātu‘aki ngū hangē ko ha fanga lupe; ‘oku tau nofo‘aki tali ki ha fai fakamaau, ka ‘oku ‘ikai: ki ha fai fakamo‘ui, ka ‘oku mama‘o meiate kitautolu."
    },
    {
      "verse": 12,
      "text": "Seuke, ‘oku fokotu‘uniu ‘emau ngaahi talangata‘a ‘i ho ‘ao, pea ko ‘emau ngaahi angahala ‘oku talatalaaki‘i tāutaha kiate kimautolu; he ‘oku fe‘ao mo kimautolu ‘emau ngaahi talangata‘a, pea ko e me‘a ki he‘emau ngaahi faikovi ‘oku mau ‘ilo pē ki ai–"
    },
    {
      "verse": 13,
      "text": "ko e talangata‘a mo e fakaikai‘i ‘o Sihova, mo e foki mei he muimui ki homau ‘Otua, ko e lea‘aki ‘a e fakamālohi mo e fakahē, ko e fakakaukau mo e lī atu mei he loto ‘a e ngaahi lea loi."
    },
    {
      "verse": 14,
      "text": "Pea kuo teke‘i ‘a e fakalao, pea ‘oku fakamama‘o ‘a e faitotonu: he kuo humu ‘a Mo‘oni ‘i he mala‘e, pea ko Tonusika ‘e ‘ikai lava ke hū."
    },
    {
      "verse": 15,
      "text": "Pea kuo hoko ‘a mo‘oni ko e tō; pea ko ia ‘oku afe mei he kovi ‘oku tō ki he tu‘a lao. Pea ‘afio ki ai ‘a Sihova, pea na‘e tau kovi ki hono finangalo ‘a e ‘ikai ha fai ki he lao."
    },
    {
      "verse": 16,
      "text": "Pea ne ‘afio‘i ‘oku ‘ikai ha tangata, pea ne ofo ‘i he ‘ikai ha fakalalo: toki ‘omi ‘e hono nima ha‘ane fakamo‘ui; pea ko ‘ene faitotonu ko ia ia na‘e poupou kiate ia."
    },
    {
      "verse": 17,
      "text": "Pea ne ‘ai ‘a e mā‘oni‘oni mōno kofu tau, mo e tatā tau ko e fakamo‘ui ‘i hono ‘ulu; pea ne tui ha ngaahi kofu sauni mōno kofu tu‘a, ‘o ne pulupulu ‘aki ‘a e fua‘a."
    },
    {
      "verse": 18,
      "text": "Hangē ko e ngaahi ngāue ko ē ‘e pehē ‘ene totongi, ko e houhau ki hono kau fakamamahi, ko e tautea ki hono ngaahi fili; fakaai ‘a e tautea ‘o e ngaahi motu."
    },
    {
      "verse": 19,
      "text": "Pea te nau ‘apasia ki he huafa ‘o Sihova mei he tō‘anga la‘ā, pea ki hono lāngilangi mei hono hopo‘anga: he ka ha‘u ‘a e fili hangē ko e vaitafe, ko e laumālie ‘o Sihova te ne fokotu‘u ha fuka ki ai."
    },
    {
      "verse": 20,
      "text": "Pea ‘e ha‘u ha koeli ki Saione, pea kiate kinautolu ‘i Sēkope kuo foki mei he‘enau talangata‘a–ko Sihova ia mei he Ta‘ehāmai."
    },
    {
      "verse": 21,
      "text": "Pea ko e me‘a kiate au, ko eni ‘a e kovinānite ‘oku ou fai mo kimoutolu–ko e folofola ia ‘a Sihova–ko hoku laumālie ‘a ia ‘oku ‘iate koe, mo ‘eku lea ‘a ia kuo u ‘ai ki ho ngutu, ‘e ‘ikai mahu‘i ia mei ho ngutu, pe ko e ngutu ‘o ho hako, pe mei he ngutu ‘o e hako ‘o ho hako, mei he taimi ni ‘o ta‘engata–ko e folofola ia ‘a Sihova."
    }
  ],
  "timestamp": "2025-08-08T15:56:06.618004"
}