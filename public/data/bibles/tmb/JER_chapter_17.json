{
  "book": "JER",
  "book_name": "Jeremiah",
  "chapter": 17,
  "version_id": 1307,
  "url": "https://www.bible.com/bible/1307/JER.17",
  "verses": [
    {
      "verse": 1,
      "text": "KO E angahala ‘a Siuta kuo tohi ‘aki ha peni ‘aione, ‘aki ha lipi‘i taiāmoni: kuo tongi ki he tohi‘anga ‘o honau loto, pea ki honau ngaahi nifo‘i ‘ōlita."
    },
    {
      "verse": 2,
      "text": "Hangē ko e manatu ki he fānau, ‘oku pehē ‘enau manatu ki honau ngaahi ‘ōlita, mo honau ngaahi ‘āsela; ka nau ka tu‘u ofi ki ha ‘akau laumata, ka nau ka tu‘u ‘i he ngaahi potu mā‘olunga."
    },
    {
      "verse": 3,
      "text": "‘E si‘oku mo‘unga ‘i he tuku‘uta, te u ‘atu ho mālohi, ‘a ho‘o ngaahi fokotu‘unga koloa ke vete, pea mo ho ngaahi sia ‘i ho ngaahi feitu‘u kotoa, koe‘uhi ko e angahala."
    },
    {
      "verse": 4,
      "text": "Pea ‘e tuku koe ke fo‘ou–pea ko ho fo‘ui foki–‘o mama‘o mo e tofi‘a ‘a ia na‘a ku ‘atu kiate koe; pea te u tuku ke ke ngāue ki ho ngaahi fili ‘i ha fonua ‘oku ‘ikai te ke ‘ilo ki ai: he kuo mou tafu ha afi ‘i he‘eku ‘ita, ‘a ia ‘e vela ‘o ta‘engata."
    },
    {
      "verse": 5,
      "text": "Ko e folofola eni ‘a Sihova: Mala‘ia ā ka ko e mafi ‘a ia ‘oku tu‘u ‘ene falala ki ha tangata, pea ‘oku ne tu‘unga kakano hono ivi, kae hiki hono loto meia Sihova."
    },
    {
      "verse": 6,
      "text": "Te ne hangē ko e tangata ‘āunoa ‘i he fonua mamate; pea ‘e ‘ikai te ne ‘ilo ‘a e ha‘u ‘a e lelei, ka te ne nofo‘ia ‘a e ngaahi potu pakukā ‘i he toafa, ko e kelekele māsima, ‘o ‘ikai nofo‘anga."
    },
    {
      "verse": 7,
      "text": "Monū‘ia ā ka ko e mafi ‘oku tu‘u ‘ene falala kia Sihova, ‘io, ko Sihova hono pāletu‘a."
    },
    {
      "verse": 8,
      "text": "He te ne hangē ko e ‘akau ‘oku tō ki ha vai, pea ‘oku ne tuku atu hono ngaahi aka ki he ve‘e vaitafe, pea ‘e ‘ikai te ne manavahē ‘oka hoko mai ‘a e pupuha, kae mata pē hono lau; pea ‘i he ta‘u la‘ala‘ā ‘e ‘ikai te ne hoha‘a, pea ‘e ‘ikai tuku ‘ene fua."
    },
    {
      "verse": 9,
      "text": "Ko e fungani ‘i he me‘a kākā ka ko e loto, pea ‘oku hiliō hono kovi: ko hai te ne lava ke ‘ilo ia?"
    },
    {
      "verse": 10,
      "text": "Ko au Sihova ‘oku ou hakule ‘a e loto, ‘oku ou sivi ‘a e kofuua, koe‘uhi ke ‘atu ki he tangata ‘o taau mo hono ‘alunga, ‘o fakatatau ki he fua ‘o ‘ene fai anga."
    },
    {
      "verse": 11,
      "text": "Ko e patelisi ‘oku ne tata‘o ‘a e fua na‘e ‘ikai te ne fakatō, pehē ‘e ai ha taha ‘oku ne ma‘u koloa ka ‘oku ‘ikai ke hoa mo e lao; ‘e li‘aki ia ‘e he koloa ko ia ‘i he vaeua ‘o ‘ene mo‘ui, pea ‘i hono faka‘osi te ne nofo ko e vale."
    },
    {
      "verse": 12,
      "text": "Si‘i taloni ‘o e kolōlia mahiki hake mei he kamata‘anga, si‘i potu ‘o hotau faletapu!"
    },
    {
      "verse": 13,
      "text": "‘E Sihova, ko e ‘Amanakinga ‘o ‘Isileli, ‘e fakamaa‘i ‘a kinautolu kotoa pē ‘oku li‘aki koe. Ko e kau hiki ‘iate au ‘e tohi ‘i he kelekele, koe‘uhi kuo nau li‘aki ‘a e fauniteni ‘o e vai mo‘ui, ‘a ia ko Sihova."
    },
    {
      "verse": 14,
      "text": "‘E Sihova, faito‘o au ke mafaito‘o; tokoni‘i au ke matokonia; he ko koe pē hoku vīkiviki‘anga."
    },
    {
      "verse": 15,
      "text": "Vakai, ‘oku lea mai ‘e he fa‘ahinga ko ē, Koma‘ā ia ‘a e folofola ‘a Sihova? ke hoko mai leva."
    },
    {
      "verse": 16,
      "text": "Ko e me‘a kiate au, na‘e ‘ikai te u kalo mei he nofo ko e tokoni tauhi ‘a‘au; ka tala‘ehai na‘a ku faka‘amu ki he ‘aho kovi lahi–‘oku ke ‘afio‘i pē: ko e me‘a na‘e hū atu mei hoku ngutu na‘e tekefili ki ho fofonga na."
    },
    {
      "verse": 17,
      "text": "‘Oua te ke hoko ko hoku ilifia‘anga: ko hoku hūfanga koe ‘i he ‘aho ‘o e kovi."
    },
    {
      "verse": 18,
      "text": "Ke mā kinautolu ‘oku tuli au, kae ‘oua na‘a ku mā au; ke ilifia ‘a e fa‘ahinga ko ia kae ‘oua na‘a ku ilifia au: ‘Omi kiate kinautolu ‘a e ‘aho kovi, pea maumau‘i kinautolu ‘aki ha maumau lōua."
    },
    {
      "verse": 19,
      "text": "Ko e folofola eni ‘a Sihova kiate au: ‘Alu, ‘o tu‘u ‘i he Matapā-‘o-kakai, ‘a ia ‘oku hū mai mo hū atu ai ‘a e ngaahi Tu‘i Siuta; pea ke tu‘u foki ‘i he ngaahi matanikolo ‘o Selusalema;"
    },
    {
      "verse": 20,
      "text": "pea ke lea kiate kinautolu, ‘o pehē, Mou fanongo ki he folofola ‘a Sihova, ‘a e ngaahi Tu‘i Siuta, mo Siuta kātoa, mo e nofo Selusalema fua pē, ‘a kimoutolu ‘oku hū ‘i he ngaahi matapā ko eni:"
    },
    {
      "verse": 21,
      "text": "Ko e folofola eni ‘a Sihova: Tokanga telia homou laumālie, pea ‘oua ‘e fua kavenga ‘i he ‘aho Sāpate, ke fakahū mai ‘i he ngaahi matanikolo ‘o Selusalema;"
    },
    {
      "verse": 22,
      "text": "pea ‘oua na‘a ‘ave ki tu‘a ha kavenga mei homou ngaahi fale ‘i he ‘aho Sāpate, pea ‘ilonga ha ngāue, ‘oua ‘e fai: ka mou tapui ‘a e ‘aho Sāpate, ‘o hangē ko ‘eku tu‘utu‘uni ki ho‘omou ngaahi kui;"
    },
    {
      "verse": 23,
      "text": "ka na‘e ‘ikai te nau fakaongo, pea na‘e ‘ikai te nau fokotu‘u telinga mai, ka nau fakakekeva honau kia, ke ‘oua te nau fanongo, pea ke ‘oua te nau tali akonaki."
    },
    {
      "verse": 24,
      "text": "Pea kapau te mou fakaongo mo‘oni kiate au–ko Sihova ia mei he Ta‘ehāmai–‘o ‘oua ‘e omi kavenga ‘i he ngaahi matanikolo ni ‘i he ‘aho Sāpate, kae tapui ‘a e ‘aho Sāpate, ke ‘oua ‘e fai ai ha momo‘i ngāue;"
    },
    {
      "verse": 25,
      "text": "pea ‘e toki hū ‘i he ngaahi matanikolo ni ‘ani tu‘i moni hou‘eiki ‘oku nau ‘afio ‘i he taloni ‘o Tēvita, ‘oku nau heka sāliote mo e hoosi, ‘a kinautolu mo honau hou‘eiki, ‘a e tangata Siuta mo e nofo Selusalema: pea ‘e nofo‘ia ‘a e kolo ni ‘o ta‘engata."
    },
    {
      "verse": 26,
      "text": "Pea te nau omi mei he ngaahi kolo ‘o Siuta, mo e ngaahi feitu‘u takatakai ki Selusalema, pea mei he fonua ‘o Penisimani, pea mei he Sēfela‘a, pea mei he mo‘unga, pea mei he feitu‘u ko Tonga, ko ‘enau ‘omi feilaulau-mōifua mo e feilaulau kehe, mo e feilaulau-me‘akai, mo e laipeno, pea ko ‘enau ‘omi ha fakamālō ki he fale ‘o Sihova."
    },
    {
      "verse": 27,
      "text": "Ka ‘o kapau ‘oku ‘ikai te mou fakaongo kiate au, ke tapui ‘a e ‘aho Sāpate, ke ‘oua ‘e fua kavenga, pe hū ‘i he ngaahi matanikolo ‘o Selusalema ‘i he ‘aho Sāpate; pea te u toki tafu ha afi ‘i hono ngaahi matanikolo, pea te ne keina ‘a e ngaahi palasi ‘o Selusalema, ‘o ‘ikai matāmate‘i."
    }
  ],
  "timestamp": "2025-08-08T15:56:11.652475"
}