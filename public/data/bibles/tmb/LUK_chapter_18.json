{
  "book": "LUK",
  "book_name": "Luke",
  "chapter": 18,
  "version_id": 1307,
  "url": "https://www.bible.com/bible/1307/LUK.18",
  "verses": [
    {
      "verse": 1,
      "text": "PEA ne lea‘aki ha fakatātā kiate kinautolu ke fakahā, ko hono tonu ke nau lotu ma‘u pē, ‘o ‘oua na‘a fiu: ‘o ne pehē."
    },
    {
      "verse": 2,
      "text": "Tokua na‘e nofo ‘i he kolo ‘e taha ha fakamaau, ‘a ia na‘e ‘ikai te ne ‘a‘apa ki he ‘Otua, pe toka‘i ‘a e tangata."
    },
    {
      "verse": 3,
      "text": "Pea na‘e ai ha fefine uitou ‘i he kolo ko ia, ‘a ia na‘e fa‘a ha‘u kiate ia he‘ene pehē, Ke ke sauni ma‘aku mo fakahaofi au mei hoku fili."
    },
    {
      "verse": 4,
      "text": "Pea fuoloa mo e ‘ikai te ne tali: ka na‘e faifai pea ne pehē ‘i hono loto, Neongo ‘oku ‘ikai te u ‘a‘apa ki he ‘Otua, ‘uma‘ā ha‘aku toka‘i ha tangata."
    },
    {
      "verse": 5,
      "text": "Ka koe‘uhiā ko e fakafiu mai ‘a e uitou ni te u taukapo‘i ia, na‘a toutu‘u mai ia ‘o ta‘engata, pea u kina ai."
    },
    {
      "verse": 6,
      "text": "Pea folofola ‘a e ‘eiki, Fanongo ā ki he lau ‘a e fakamaau kākā."
    },
    {
      "verse": 7,
      "text": "Pea ‘e ‘ikai koā ke fai ‘e he ‘Otua ‘a e sauni ma‘a hono kakai fili, ‘a ia ‘oku nau tangi kiate ia ‘i he ‘aho mo e pō, neongo ‘ene fakatotoka ange?"
    },
    {
      "verse": 8,
      "text": "Tala atu, te ne fai pē ha sauni ma‘anautolu, pea ‘e vave. Ka ‘oka hoko mai ‘a e Fanautama ‘a Tangata, te ne ‘ilo koā ha kei tui pehē ‘i māmani?"
    },
    {
      "verse": 9,
      "text": "Pea na‘a ne lea‘aki mo e fakatātā ko eni ke tau ki ha ni‘ihi na‘e ‘afungi ‘oku nau mā‘oni‘oni, mo nau fakasīkaka‘i hono toe ‘o e kakai:"
    },
    {
      "verse": 10,
      "text": "Tokua ko ha ongo tangata na‘a na ō hake ki he Temipale ke fai ‘ena lotu; ko e Fālesi ‘a e taha pea ko e taha ko e pōpilikane."
    },
    {
      "verse": 11,
      "text": "Ko e Fālesi na‘a ne tu‘u taha atu, ‘o ne lotu, ‘o pehē, ‘E ‘Otua, ‘oku ou fakafeta‘i atu, ‘oku ‘ikai te u hangē ko hono toe ‘o e kakai, ‘a e kau fakamālohi, mo e kau kākā, mo e kau fe‘auaki, kae‘uma‘ā ha‘aku hangē ko e pōpilikane ko eni."
    },
    {
      "verse": 12,
      "text": "‘Oku ou ‘aukai tu‘o ua ‘i he uike, ‘oku ou ‘atu ki he siasi hono vahehongofulu ‘o e me‘a kotoa ‘oku ou ma‘u ‘i he‘eku ngāue."
    },
    {
      "verse": 13,
      "text": "Ka ko si‘i pōpilikane na‘a ne tu‘u pē mei ha potu, ‘o mama‘o atu, pea na‘a mo hono mata na‘e ‘ikai te ne fa‘a hiki ki he langi; ka ka sī fatafata pē ia, ‘o ne pehē, ‘E ‘Otua, ke ke fakamolemole au, ‘a au angahala."
    },
    {
      "verse": 14,
      "text": "Tala atu, na‘e ‘alu atu ‘a e toko taha ko ia ki hono ‘api, kuo ne ma‘u ha tonuhia na‘e lahi ‘i he tonuhia ‘a e tangata ‘e taha: he ko ia ‘oku ne hākeaki‘i ia, ‘e fakavaivai‘i; pea ko ia ‘oku ne fakavaivai‘i ia, ‘e hākeaki‘i."
    },
    {
      "verse": 15,
      "text": "Pea na‘e ‘omi ‘e he kakai kiate ia ‘enau kau valevale foki, koe‘uhi ke ne ala kiate kinautolu: pea ‘i he vakai ki ai ‘e he kau ako na‘a nau kamata lolomi ‘a e kakai."
    },
    {
      "verse": 16,
      "text": "Ka ka ui ange ‘e Sīsū ‘a e kau valevale, ‘o ne pehē, Tuku pē ‘a e kau tamaiki ke nau ha‘u kiate au, pea ‘oua ‘e ta‘ofi kinautolu: he ‘oku ma‘a e fa‘ahinga ko ia ‘a e Pule‘anga ‘o e ‘Otua."
    },
    {
      "verse": 17,
      "text": "Ko au ē, ‘oku ou tala atu, Ko ia ‘e ‘ikai te ne tali ‘a e Pule‘anga ‘o e ‘Otua ‘o hangē ko ha tamasi‘i, ‘e ‘ikai ‘aupito hū ia ki ai."
    },
    {
      "verse": 18,
      "text": "Pea fakafehu‘i kiate ia ‘e ha toko taha, ‘a ia ko ha pule, ‘o ne pehē, ‘A e Tangata‘eiki lelei, ko e hā te u fai kae tō mo‘oku ‘a e mo‘ui ta‘engata?"
    },
    {
      "verse": 19,
      "text": "Pea pehē ‘e Sīsū kiate ia, Ko e hā ‘oku ke ui ai au ko e lelei? ‘Oku ‘ikai ha taha ‘oku lelei, ngata pē ‘i he ‘Otua toko taha."
    },
    {
      "verse": 20,
      "text": "‘Oku ke ‘ilo pē ‘a e ngaahi fekau, ‘Oua na‘a ke fe‘auaki, ‘Oua na‘a ke fakapō, ‘Oua na‘a ke kaiha‘a, ‘Oua na‘a ke tukuaki, Faka‘apa‘apa ki ho‘o tamai mo ho‘o fa‘ē."
    },
    {
      "verse": 21,
      "text": "Pea pehē ‘e ia, Ko e ngaahi lao ko ia kuo u tauhi ki ai kotoa pē talu ‘ete tamasi‘i."
    },
    {
      "verse": 22,
      "text": "Pea ‘i he fanongo ki ai ‘e Sīsū, na‘a ne pehē kiate ia, ‘Oku kei toe ha me‘a ‘e taha ke ke fai: fakatau atu ‘a e me‘a kotoa pē ‘oku ke ma‘u, pea tufa hono pa‘anga ki he masiva, pea ‘e ai ha fu‘u koloa ‘e fa‘oaki ma‘au ‘i Hēvani: pea ke ha‘u, ‘o kau ‘i hoku lahi."
    },
    {
      "verse": 23,
      "text": "Pea ‘i he‘ene fanongo ki he lea ko ia, na‘a ne mamahi lahi: he ko e toko taha ia na‘a ne koloa‘ia ‘aupito."
    },
    {
      "verse": 24,
      "text": "Pea ‘i he sio kiate ia ‘e Sīsū na‘a ne pehē, Hono ‘ikai faingata‘a ki he kakai ma‘u pa‘anga ke a‘usia ‘a e Pule‘anga ‘o e ‘Otua!"
    },
    {
      "verse": 25,
      "text": "He ‘oku faingofua ke hū ha kāmeli ‘i ha ava‘i hui tuitui, ‘i he hū ‘a ha koloa‘ia ki he Pule‘anga ‘o e ‘Otua."
    },
    {
      "verse": 26,
      "text": "Pea ko kinautolu na‘e fanongo ki ai na‘a nau pehē, Pea ko hai nai ‘e ala mo‘ui?"
    },
    {
      "verse": 27,
      "text": "Ka ka pehē ‘e ia, Ko e ngaahi me‘a ‘oku ‘ikai fa‘a lava ‘i he vakai ‘a e tangata, ‘oku malava pē ki he ‘Otua."
    },
    {
      "verse": 28,
      "text": "Pea lea ‘a Pita, Vakai, ko kimautolu kuo mau li‘aki ‘a e ngaahi me‘a tonu ‘amautolu, ‘o mau muimui kiate koe."
    },
    {
      "verse": 29,
      "text": "Pea ne pehē kiate kinautolu, Ko au ē, ‘oku ou tala atu, ‘oku ‘ikai ha taha kuo ne li‘aki ha fale, pe ha uaifi, pe ha ngaahi tokoua, pe ha mātu‘a, pe ha fānau, koe‘uhiā ko e Pule‘anga ‘o e ‘Otua."
    },
    {
      "verse": 30,
      "text": "Ka te ne toe ma‘u mai ‘o lōlahi ‘i he nofo ko eni, pea ‘i he maama ka ha‘u ko e mo‘ui ta‘engata."
    },
    {
      "verse": 31,
      "text": "Pea ne ‘ave ‘a e kau Hongofulumāua, ‘o ne pehē kiate kinautolu, Ko eni, ‘oku tau ‘alu hake ki Selusalema, pea ‘e lava ai ‘a e ngaahi me‘a kotoa pē na‘e tohi ‘i he kau Palōfita ma‘a e Fanautama ‘a Tangata."
    },
    {
      "verse": 32,
      "text": "He ‘e tuku atu ia ki he kau Senitaile, pea ‘e taukaea ia, mo pā‘usi‘i, mo ‘anuhia:"
    },
    {
      "verse": 33,
      "text": "pea te nau haha ia, mo tāmate‘i; pea ‘i hono tolu ‘o e ‘aho te ne toetu‘u."
    },
    {
      "verse": 34,
      "text": "Ka ko kinautolu, na‘e ‘ikai ke momo‘i o‘o ki ai ha me‘a ‘e taha ‘o e ngaahi me‘a ko ia: pea na‘e mo‘u pulia ‘a e lea ni meiate kinautolu, ‘o nau ta‘elavea ai pē ‘a e ngaahi me‘a ‘oku lau."
    },
    {
      "verse": 35,
      "text": "Pea ‘i he faifai ‘o ne fakaofiofi ki Selikō, tokua na‘e nofo mei he ve‘ehala ha motu‘a kui, ko e fai ‘ene kole."
    },
    {
      "verse": 36,
      "text": "Pea ‘i he‘ene fanongo ki he ‘alu ange ha fu‘u kakai, na‘a ne fehu‘i pe ko e hā nai ia."
    },
    {
      "verse": 37,
      "text": "Pea nau tala ki ai, Ko Sīsū mei Nāsaleti ‘oku me‘a mai."
    },
    {
      "verse": 38,
      "text": "Pea ne kalanga ange, ‘o pehē, Sīsū ē! Hako ‘o Tēvita, ‘alo‘ofa mai!"
    },
    {
      "verse": 39,
      "text": "Pea ko kinautolu na‘e mu‘omu‘a na‘a nau kamata lolomi ia ke ne tuku: ka ko e motu‘a, na‘e fakautuutu ai ‘ene kalanga, Hako ‘o Tēvita ē, ‘alo‘ofa mai!"
    },
    {
      "verse": 40,
      "text": "Pea tu‘u ai ‘a Sīsū, ‘o fekau ke taki mai ‘a e motu‘a: pea ‘i he‘ene ofi mai, na‘a ne fehu‘i kiate ia."
    },
    {
      "verse": 41,
      "text": "Ko e hā ‘a e me‘a ‘oku ke holi ke u fai ma‘a u? Pea ne pehē, ‘Eiki, ke u ‘ā mu‘a."
    },
    {
      "verse": 42,
      "text": "Pea folofola ‘e Sīsū kiate ia, Ke ke ‘ā; kuo fakamo‘ui koe ‘e ho‘o tui."
    },
    {
      "verse": 43,
      "text": "Pea ne ‘ā leva; ‘o ne muimui ki ai, mo fakamālō‘ia ‘a e ‘Otua. Pea ko e kau Siu kotoa ‘i he‘enau sio ki ai, na‘a nau vīkiviki ki he ‘Otua."
    }
  ],
  "timestamp": "2025-08-08T15:57:11.156166"
}