{
  "book": "EXO",
  "book_name": "Exodus",
  "chapter": 25,
  "version_id": 1307,
  "url": "https://www.bible.com/bible/1307/EXO.25",
  "verses": [
    {
      "verse": 1,
      "text": "PEA folofola ‘a Sihova kia Mōsese, ‘o pehē,"
    },
    {
      "verse": 2,
      "text": "Lea ki ha‘a ‘Isileli ke nau ‘omi me‘a‘ofa kiate au: ‘ilonga ha taha ‘oku ‘omi loto lelei, te ke tali ‘ene me‘a‘ofa ma‘aku."
    },
    {
      "verse": 3,
      "text": "Pea ko eni ‘enau me‘a‘ofa te mou tali; ko e koula mo e siliva mo e kapa;"
    },
    {
      "verse": 4,
      "text": "mo e me‘a lanu langi mo kula-po‘upo‘uli mo kula-‘aho‘aho, mo e tupenu hina, mo e fulufulu‘i kosi;"
    },
    {
      "verse": 5,
      "text": "mo e kili‘i sipi tangata kuo fakalanukula, mo e kili‘i tukongi, mo e papa sitimi;"
    },
    {
      "verse": 6,
      "text": "ko e lolo ki he maama, ko e fa‘ahinga me‘a namu kakala ki he lolo tākai, pea ki he ‘inisēnisi ngangatu;"
    },
    {
      "verse": 7,
      "text": "ko e ngaahi maka-‘ōnike, mo e ngaahi maka ke fonofono ‘aki ‘a ‘ēfoti mo e kofu-fatafata."
    },
    {
      "verse": 8,
      "text": "Pea ke nau ngaohi mo‘oku ha fale tapu; ke u nofo ‘i honau lotolotonga."
    },
    {
      "verse": 9,
      "text": "Hangē tofu pē ‘a e me‘a ‘oku ou tuku ke ke sio ki ai, ‘a e sīpinga ‘o e nofo‘anga, ‘a e sīpinga ‘o hono nāunau kehekehe–‘e pehē ho‘omou ngaohi."
    },
    {
      "verse": 10,
      "text": "Pea te nau fa‘u ha ‘a‘ake ‘aki ‘a e papa sitimi: ko hono lōloa ko e kiupite ‘e ua mo e haafe, pea ko hono māukupu ko e kiupite ‘e taha mo e haafe, pea ko hono mā‘olunga ko e kiupite ‘e taha mo e haafe."
    },
    {
      "verse": 11,
      "text": "Pea te ke ‘aofi ‘aki ia ‘a e koula haohaoa, te ke ‘aofi ‘a loto mo tu‘a, pea te ke ngaohi ‘i hono funga ha teuteu koula takatakai."
    },
    {
      "verse": 12,
      "text": "Pea te ke haka ki ai ha kavei koula ‘e fā, ‘o ‘ai ki hono va‘e ‘e fā; pea te ke tau ha ua‘i kavei ‘i hono tafa‘aki ‘e taha mo e ua‘i kavei ‘i hono tafa‘aki ‘e taha."
    },
    {
      "verse": 13,
      "text": "Pea te ke ngaohi ‘akau ha‘amo ‘aki ‘a e ‘akau sitimi, ‘o kofu ‘aki ‘a e koula."
    },
    {
      "verse": 14,
      "text": "Pea te ke velo ‘a e ‘akau ha‘amo ‘i he ngaahi kavei ‘i he tafa‘aki ‘a‘ake ke kauala ‘aki ‘a e ‘a‘ake."
    },
    {
      "verse": 15,
      "text": "‘E tuku ma‘u pē ‘a e ‘akau ha‘amo ‘i he ngaahi kavei ‘o e ‘a‘ake, ‘o ‘ikai to‘o mei ai."
    },
    {
      "verse": 16,
      "text": "Pea te ke tuku ki he ‘a‘ake ‘a e fakamo‘oni ‘a ia te u ‘atu."
    },
    {
      "verse": 17,
      "text": "Pea te ke ngaohi ha hōifua‘anga ‘aki ‘a e koula haohaoa: ko e kiupite ‘e ua mo e haafe hono lōloa, pea ko e kiupite ‘e taha mo e haafe hono māukupu."
    },
    {
      "verse": 18,
      "text": "Pea te ke ngaohi ha ongo selupimi koula, te ke tuki kinaua ‘i he konga ‘o e hōifua‘anga ‘oku hope atu ‘i potu mo potu."
    },
    {
      "verse": 19,
      "text": "‘Io, te ke ngaohi ha selupimi ‘e taha ‘i he potu ko ē mo e selupimi ‘e taha ‘i he potu ko ē, te mou ngaohi ‘a e ongo selupimi ke sino taha mo e hōifua‘anga, ‘o ‘ai ‘i potu mo potu."
    },
    {
      "verse": 20,
      "text": "Pea ‘e tu‘u ‘a e ongo selupimi kuo mafola ‘i ‘olunga hona kapakau, ‘o fakamalumalu pē ki he hōifua‘anga; pea te na fehangahangai, ka na hanga foki ki he hōifua‘anga."
    },
    {
      "verse": 21,
      "text": "Pea te ke hilifaki ‘a e hōifua‘anga ki he ‘a‘ake; pea te ke tuku ki he ‘a‘ake ‘a e fakamo‘oni te u ‘atu kiate koe."
    },
    {
      "verse": 22,
      "text": "Ko e potu ia te u fetaulaki ai mo koe, pea te u alea ai mo koe ‘i he funga hōifua‘anga, mei he vaha‘a ‘o e ongo selupimi ‘a ia ‘oku ‘i he funga ‘o e ‘a‘ake fakamo‘oni‘anga; ‘io, te ta alea ai ki he ngaahi me‘a kehekehe ‘a ia te u tu‘utu‘uni kiate koe ma‘a ha‘a ‘Isileli."
    },
    {
      "verse": 23,
      "text": "Pea te ke ngaohi ha tēpile ‘aki ‘a e papa sitimi: ko e kiupite ‘e ua hono lōloa, ko e kiupite ‘e taha hono māukupu, pea ko e kiupite ‘e taha mo e haafe hono mā‘olunga."
    },
    {
      "verse": 24,
      "text": "Pea te ke ‘aofi ia ‘aki ‘a e koula haohaoa, pea te ke ngaohi hano teuteu koula takatakai."
    },
    {
      "verse": 25,
      "text": "Pea te ke ngaohi hano kiato takatakai, ko e ‘aofinima ‘e taha hono laulahi; pea te ke ‘ai ha teuteu koula takatakai ki he kiato."
    },
    {
      "verse": 26,
      "text": "Pea te ke ngaohi ki ai ha kavei koula ‘e fā, pea te ke ‘ai ‘a e ngaahi kavei ki he tuliki ‘e fā ‘oku ‘i hono va‘e ‘e fā."
    },
    {
      "verse": 27,
      "text": "‘E tu‘u ‘a e ngaahi kavei fe‘unga mo e kiato mo‘o ‘ainga ha‘amo ke kauala ‘aki ‘a e tēpile."
    },
    {
      "verse": 28,
      "text": "Pea te ke ngaohi ‘akau ha‘amo ‘aki ‘a e sitimi, ‘o kofu ‘aki ‘a e koula ke kauala ‘aki ‘a e tēpile."
    },
    {
      "verse": 29,
      "text": "Pea te ke ngaohi hano ngaahi tisi mo hano ngaahi tatā, pea mo hano ngaahi sioki mo e ipu ke fai‘aki ‘a e fakatau kava: te ke ngaohi kotoa ‘aki ‘a e koula haohaoa."
    },
    {
      "verse": 30,
      "text": "Pea te ke hili ki he tēpile ‘a e mā fono ke ‘i hoku ‘ao ma‘u pē."
    },
    {
      "verse": 31,
      "text": "Pea te ke ngaohi ha tu‘unga-maama ‘aki ‘a e koula haohaoa: ‘e ngaohi tuki pē ‘a e tu‘unga maama; ko hono tu‘unga mo hono sino, ko hono ngaahi matala, ko hono ngaahi lūpū mo hono ngaahi tangitangi, te nau sino taha ai pē."
    },
    {
      "verse": 32,
      "text": "Pea ‘e ‘alu atu mei hono tafa‘aki ha pasanga ‘e ono; ko e pasanga ‘e tolu ‘o e maama ‘e tu‘u mei he potu ‘e taha, pea ko e tolu ‘i he potu ‘e taha:"
    },
    {
      "verse": 33,
      "text": "‘e tu‘u ‘i he pasanga ‘e taha ‘a e ipu ‘e tolu hangē ko e matala‘i ‘ai, ha lūpū mo ha tangitangi; pea mo ha tolu‘i ipu hangē ko e matala‘i ‘ai ‘i he pasanga ‘e taha, lūpū mo e tangitangi: pehē ‘a e pasanga ‘e ono ‘oku ‘alu atu mei he sino ‘o e maama."
    },
    {
      "verse": 34,
      "text": "Pea ‘e tu‘u ‘i he sino‘i maama ha faa‘i ipu faka-e-matala‘i-‘ai, hono ngaahi lūpū mo e tangitangi."
    },
    {
      "verse": 35,
      "text": "Pea ko e me‘a ki he pasanga ‘e ono ‘oku ‘alu atu mei he sino‘i maama, ‘e tu‘u ha lūpū ‘e taha ‘i he lalo pasanga ‘e ua, ‘o taha ai pē mo ia, mo e lūpū ‘e taha ‘i he lalo pasanga ‘e ua, ‘o taha ai pē mo ia, mo e lūpū ‘e taha ‘i he lalo pasanga ‘e ua, ko e taha ai pē mo ia."
    },
    {
      "verse": 36,
      "text": "Ko hono ngaahi lūpū mo hono ngaahi pasanga, ‘e taha ai pē kotoa pē, ‘o tuki taha pē ‘i he koula haohaoa."
    },
    {
      "verse": 37,
      "text": "Pea te ke ngaohi hono ngaahi nge‘esi maama, ko e fitu; pea te nau hilifaki ‘a e ngaahi nge‘esi maama ke fakamaama ki hono potu ki kō."
    },
    {
      "verse": 38,
      "text": "Pea ko hono ngaahi helekosi mo hono ngaahi ‘ainga malala ko e koto koula haohaoa pē."
    },
    {
      "verse": 39,
      "text": "Ko e taleniti ‘e taha ‘o e koula haohaoa ‘e ngaohi ‘aki ia mo e nāunau kotoa pē ko ē."
    },
    {
      "verse": 40,
      "text": "Pea te ke tokanga ke ngaohi ia ‘o tatau mo hono sīpinga, ‘a ia kuo tuku ke ke mamata ki ai ‘i he mo‘unga."
    }
  ],
  "timestamp": "2025-08-08T15:53:55.934957"
}