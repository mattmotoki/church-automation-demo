{
  "book": "JOB",
  "book_name": "Job",
  "chapter": 19,
  "version_id": 1307,
  "url": "https://www.bible.com/bible/1307/JOB.19",
  "verses": [
    {
      "verse": 1,
      "text": "PEA tali ‘a Siope, ‘o ne pehē,"
    },
    {
      "verse": 2,
      "text": "‘E tuku ‘afē ho‘omou fakamamahi‘i hoku laumālie, ‘O laiki au ‘aki ha koto lea?"
    },
    {
      "verse": 3,
      "text": "Ko e tātu‘ohongofulu eni ho‘omou tuki au; Koloto ke mou mā ho‘omou fakalielia‘i au."
    },
    {
      "verse": 4,
      "text": "Pea kae‘uma‘ā ka ne mo‘oni kuo u hē, Ko ‘eku hē ‘oku nofo ‘i ho‘oku fale pē."
    },
    {
      "verse": 5,
      "text": "Kapau mo‘oni ‘oku mou lea mei ‘olunga kiate au, ‘O fakalielia‘i au ‘aki hoku mā‘anga;"
    },
    {
      "verse": 6,
      "text": "Mou ‘ilo mu‘a kuo piko‘i ‘e ‘Ela hoku fakamaau, Pea kuo ne ha‘o au ‘aki hono kupenga."
    },
    {
      "verse": 7,
      "text": "Vakai, ‘oku ou ‘ioho, “Ko e fai fakamālohi!” Ka ‘oku ‘ikai ha tali. ‘Oku ou tangi ki ha taukapo, Kae ‘ikai ha fakamaau ‘e fai."
    },
    {
      "verse": 8,
      "text": "Ko hoku hala ‘oku ne pupunu, Pea ‘oku ‘ikai te u lava ke laka atu; Pea kuo ne ‘ai ‘a e po‘uli Ki he ngaahi hala na‘a ku mei fou ai."
    },
    {
      "verse": 9,
      "text": "Kuo ne hu‘i meiate au hoku lāngilangi, Pea kuo ne ‘ave ‘a e kalauni mei hoku ‘ulu."
    },
    {
      "verse": 10,
      "text": "Kuo ne laiki faka‘āufuli au, pea kuo u mole: Pea kuo ne ta‘aki hangē ha ‘akau ‘eku ‘amanaki."
    },
    {
      "verse": 11,
      "text": "‘Oku ne tafunaki foki ‘ene houhau kiate au, Pea ‘oku ne lau au hangē ha taha ‘o hono ngaahi fili."
    },
    {
      "verse": 12,
      "text": "‘Oku fakatahataha mai ‘ene ngaahi kongakau, Pea nau tanu hanau puke ke tau‘i au, Pea nau ‘apitanga takatakai ki hoku tēniti."
    },
    {
      "verse": 13,
      "text": "Ko hoku ngaahi tokoua kuo ne fakamama‘o meiate au, Pea ko hoku kau fe‘iloaki ‘oku nau mātu‘aki muli ‘aki au."
    },
    {
      "verse": 14,
      "text": "Kuo hala hoku kāinga, Pea kuo u ngalo meiate kinautolu na‘a nau ‘ilo au."
    },
    {
      "verse": 15,
      "text": "Ko e ‘āunofo ‘i hoku fale, mo ‘eku kau kaunanga, ‘Oku nau muli ‘aki au; Kuo u hoko ko e kehe ‘i he‘enau vakai."
    },
    {
      "verse": 16,
      "text": "‘Oku ou ui ki he‘eku tamaio‘eiki; Ka ‘oku ‘ikai te ne tali, Ko hoku ngutu ē ‘oku fakakolekole kiate ia."
    },
    {
      "verse": 17,
      "text": "Ko ‘eku mānava ‘oku kovi ki hoku uaifi, Pea kuo u fakalielia ki hoku kaungā uho."
    },
    {
      "verse": 18,
      "text": "Ko e tamaiki pau‘u foki ‘oku nau taukae‘i au; Ka u ka fai ke tu‘u hake, ‘oku nau lau‘i au."
    },
    {
      "verse": 19,
      "text": "‘Oku fakalili‘a kiate au ‘a hoku kaume‘a fafale kotoa: ‘Io, ko kinautolu kotoa na‘a ku ‘ofa pehē ki ai, Kuo nau tafuli meiate au."
    },
    {
      "verse": 20,
      "text": "Kuo piki hoku hui ki hoku kili mo kakano, Pea mālō ‘eku hao mo e kili‘i nifo ni."
    },
    {
      "verse": 21,
      "text": "‘Ofa mai, ‘ofa mai, ‘a kimoutolu hoku ngaahi kaume‘a; He ko e nima ‘o ‘Elohā kuo ala kiate au."
    },
    {
      "verse": 22,
      "text": "Ko e hā ‘oku mou fakafe‘ātungia ai au hangē ko ‘Ela? ‘Io, koloto ke mou topono ‘i hoku kakano ni."
    },
    {
      "verse": 23,
      "text": "Taumaiā kuo tohi ‘eku ngaahi lea! Taumaiā kuo ‘ai ki he puka!"
    },
    {
      "verse": 24,
      "text": "Kuo fai‘aki ‘a e peni ukamea, ‘o fonofono pulu, ‘O tongi ‘i he makatu‘u ‘o ta‘engata!"
    },
    {
      "verse": 25,
      "text": "He ‘oku ou ‘ilo ‘oku mo‘ui ‘a hoku Koeli, Pea te ne tu‘u mai ki he funga efu kimui;"
    },
    {
      "verse": 26,
      "text": "Pea hili hoku kili–hono ‘aunga pehē– Ka–ko ia ai pē ha kakano–te u mamata kia ‘Elohā:"
    },
    {
      "verse": 27,
      "text": "‘A ia te u mamata ki ai ‘oku ne kau mo au, Pea ko ho‘oku ni mata ‘e sio ki ai, ‘o ‘ikai ‘o e kehe. ‘Ā, kuo ‘osi‘osi hoku kofuua he holi ki ai!"
    },
    {
      "verse": 28,
      "text": "He ‘oku mou pehē, Ko e hā ‘a e tangata fakafe‘ātungia mo ‘Ene ‘Afio? Pea ko e tefito ‘o e me‘a ‘oku ‘iate au."
    },
    {
      "verse": 29,
      "text": "Tokanga kiate kimoutolu telia ‘a e heletā: He ko e hiamatea ‘a e fa‘ahinga ko ia: Koe‘uhi ā ke mou ‘ilo ‘oku ai ha fakamaau. ‘Oku hiki kehekehe mo e ngaahi kupu he ko e potu ‘oku fihi."
    }
  ],
  "timestamp": "2025-08-08T15:55:16.630512"
}