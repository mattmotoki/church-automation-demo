{
  "book": "1KI",
  "book_name": "1 Kings",
  "chapter": 1,
  "version_id": 1307,
  "url": "https://www.bible.com/bible/1307/1KI.1",
  "verses": [
    {
      "verse": 1,
      "text": "PEA ko Kingi Tēvita kuo motu‘a mo a‘ua‘u: pea nau ta‘ota‘o ‘aki ha ngaahi kofu, kae ‘ikai te ne māfana ai."
    },
    {
      "verse": 2,
      "text": "Pea fakatau folofola ki ai ‘ene kau tamaio‘eiki, Ke mau kumi mu‘a ma‘a e ‘afio ‘a e tu‘i ha ki‘i fefine tāupo‘ou ke ne fakafe‘ao ki he Feitu‘u na, mo ‘utangi ia; pea ke ne tokoto ‘i ho fatafata, kae ma‘u māfana ai ‘a e ‘afiona."
    },
    {
      "verse": 3,
      "text": "Ko ia na‘a nau kumi ha fefine hōihoifua ‘i he feitu‘u kotoa pē ‘o ‘Isileli, pea nau ‘ilo ‘a ‘Apisaki ko e fefine Sūnemi, pea nau ‘omi ia ki he tu‘i."
    },
    {
      "verse": 4,
      "text": "Pea na‘e hōihoifua ‘aupito ‘a e ta‘ahine, pea na‘a ne nofo ki he tu‘i ko hono ‘utangi, pea ne tauhi ia; ka na‘e ‘ikai ala ‘a e tu‘i kiate ia."
    },
    {
      "verse": 5,
      "text": "Toki mākeke hake ‘a ‘Atunaisa ko e tama ‘a Hākiti, ‘o ne pehē, Ko au te u tu‘i; pea ne ma‘u mai ha‘ane ngaahi sāliote, mo e kau heka hoosi, mo e toko nimangofulu ke lele mu‘omu‘a."
    },
    {
      "verse": 6,
      "text": "Pea kuo te‘eki fakamamahia ia ‘e he‘ene ‘eiki talu ‘ene tupu, ha‘ane pehē, Ko e hā kuo ke fai pehē ai? Pea ko e tangata manumanumelie ‘aupito; pea na‘e tō ‘i he tu‘a ‘o ‘Apisalome."
    },
    {
      "verse": 7,
      "text": "Pea na‘a nau fa‘ufa‘u fono mo Sioape tama ‘a Seluvaia, mo ‘Āpaiata ko e taula‘eiki: pea na‘a nau kau mo ‘Atunaisa, ‘o tokoni ki ai."
    },
    {
      "verse": 8,
      "text": "Ka ko e taula‘eiki ko Sātoki, mo Penaia foha ‘o Sihoiata, mo e palōfita ko Nētane, mo Simi, mo Le‘i, mo e kau Helo ‘a Tēvita, na‘e ‘ikai te nau kau mo ‘Atunaisa."
    },
    {
      "verse": 9,
      "text": "Pea feia ‘e ‘Atunaisa ha feilaulau sipi mo pulu, mo e kafi tali ‘eiki, fe‘unga mo e maka ko Soheleti, ‘a ia ‘oku ‘i he ve‘e ‘Enilokeli; pea ne tala ki hono ngaahi tokoua ‘i he fale‘alo, pea ki he kau tangata Siuta, ko e kau tamaio‘eiki ‘a e tu‘i:"
    },
    {
      "verse": 10,
      "text": "ka ko Nētane ko e palōfita, mo Penaia, mo e kau Helo, mo hono tokoua ko Solomone, na‘e ‘ikai te ne tala ki ai."
    },
    {
      "verse": 11,
      "text": "Pea lea ‘a Nētane kia Patisepa ko e fa‘ē ‘a Solomone, ‘o pehē, ‘Ikai kuo ke fanongo koā kuo tu‘i ‘a ‘Atunaisa tama ‘a Hākiti, ka ‘oku ‘ikai ke mea‘i ‘e hotau ‘eiki ko Tēvita?"
    },
    {
      "verse": 12,
      "text": "Pe‘i ha‘u mu‘a ka u fale‘i koe, ka ke fakahaofi ho‘o mo‘ui ‘a‘au mo e mo‘ui ‘a ho‘o tama ko Solomone."
    },
    {
      "verse": 13,
      "text": "‘Alu, pea ke hū atu kia Kingi Tēvita, pea ke pehē ki ai, ‘Ēī, ‘ikai na‘e fuakava ‘a e ‘afiona ki ho‘o kaunanga ko au, ‘o pehē, Ko ho‘o tama pē ko Solomone te ne hoko kiate au ‘i he tu‘i, pea ko ia ia ‘e nofo ‘i hoku taloni? Pea ko e hā ai kuo tu‘i ‘a ‘Atunaisa?"
    },
    {
      "verse": 14,
      "text": "Pea ko eni, lolotonga ‘oku mo alea ai mo e tu‘i kuo u a‘u atu mo au ‘i ho tu‘a, pea te u fakapapau ho‘o lea."
    },
    {
      "verse": 15,
      "text": "Pea hū atu ‘a Patisepa ki he tu‘i ki he loki: pea kuo motu‘a ‘aupito ‘a e tu‘i, pea kuo fai ‘e ‘Apisaki ko e Sūnemi ‘a e tauhi ‘o e tu‘i."
    },
    {
      "verse": 16,
      "text": "Pea tulolo ‘a Patisepa, ‘o fai ‘ene faka‘apa‘apa ki he tu‘i. Pea folofola ‘a e tu‘i, Ko e hā ‘au?"
    },
    {
      "verse": 17,
      "text": "Pea fakatau folofola ki ai ‘a e fefine, ‘Ēī, na‘a ke fuakava ki ho‘o kaunanga ko au, ‘ia Sihova ko ho ‘Otua, Ko ho‘o tama ko Solomone te ne hoko kiate au ‘i he tu‘i, pea ko ia ia ‘e nofo ‘i hoku taloni."
    },
    {
      "verse": 18,
      "text": "Kae vakai kuo tu‘i ‘a ‘Atunaisa, pea ‘oku ‘ikai ke mea‘i ‘e he ‘afio ‘a e tu‘i:"
    },
    {
      "verse": 19,
      "text": "pea kuo ne fai feilaulau pulu mo e kafi tali ‘eiki mo e sipi, ko e me‘a lahi, pea kuo ne tala ki he fale‘alo kotoa, pea kia ‘Āpaiata ko e taula‘eiki, pea kia Sioape ko e ‘eikitau: ka ko ho‘o tamaio‘eiki ko Solomone kuo ‘ikai te ne tala ki ai."
    },
    {
      "verse": 20,
      "text": "Pea ko koe, ‘Ēī, ‘oku hanga ki ai ‘a e mata ‘o ‘Isileli kātoa, ke fakamahino kiate kinautolu pe ko hai ‘e fetongi koe ‘i he taloni ‘o e ‘afio ‘a e tu‘i."
    },
    {
      "verse": 21,
      "text": "Na‘a faifai, ka ‘iloange kuo toka ‘a e ‘afio ‘a e tu‘i mo ‘ene ngaahi kui, pea lau au mo ‘eku tama ko Solomone ko e ongo hia."
    },
    {
      "verse": 22,
      "text": "Pea ‘iloange, lolotonga ‘ena alea mo e tu‘i, mo e hū mai ‘a e palōfita ko Nētane."
    },
    {
      "verse": 23,
      "text": "Pea nau fakahā ki he tu‘i, ‘o pehē, Ko Nētane ‘ena ko e palōfita. Pea hū mai ‘a Nētane ki he ‘ao ‘o e tu‘i, ‘o ne tō fo‘ohifo ki he kelekele, ‘o fai ‘ene faka‘apa‘apa ki he tu‘i."
    },
    {
      "verse": 24,
      "text": "Pea fakatau folofola hake ‘e Nētane, ‘Ēī, kuo ke folofola koā, ‘E hoko kiate au ‘a ‘Atunaisa ‘i he tu‘i, pea ko ia ia ‘e nofo ‘i hoku taloni?"
    },
    {
      "verse": 25,
      "text": "He kuo ne ‘alu hifo he ‘aho ni, pea kuo ne feia ha feilaulau pulu, mo e kafi tali ‘eiki, mo e sipi, ko e me‘a lahi ‘aupito; pea kuo ne tala ki he fale‘alo kotoa, pea ki he hou‘eiki tau, pea ki he taula‘eiki ko ‘Āpaiata: pea ko kinautolu ena ‘oku nau kai mo inu ‘i hono ‘ao, ‘o nau pehē,"
    },
    {
      "verse": 26,
      "text": "Ke lākoifie ‘a Kingi ‘Atunaisa. Ka ko au, ‘io, ‘a ho‘o tamaio‘eiki ko au, mo e taula‘eiki ko Sātoki, mo Penaia ko e foha ‘o Sihoiata, mo ho‘o tamaio‘eiki ko Solomone kuo ‘ikai te ne tala ki ai."
    },
    {
      "verse": 27,
      "text": "Ko e me‘a fai ‘e he ‘afiona ‘apē, ka na‘e ‘ikai te ke fakahā ki ho‘o kau tamaio‘eiki pe ko hai ‘e fetongi ‘a e ‘afio ‘a e tu‘i, ‘o nofo ‘i he taloni?"
    },
    {
      "verse": 28,
      "text": "Pea tali ‘e Kingi Tēvita, ‘o ne pehē, Ui mai ‘a Patisepa. Pea ne hū mai ki he tu‘i, ‘o ne tu‘u ‘i hono ‘ao."
    },
    {
      "verse": 29,
      "text": "Pea fuakava ‘a e tu‘i ‘o pehē, Tangi mo‘oni ‘a e ‘Eiki, ‘a ia kuo ne huhu‘i ‘eku mo‘ui mei he faingata‘a kotoa–"
    },
    {
      "verse": 30,
      "text": "hangē ko ‘eku fuakava kiate koe ‘ia Sihova ko e ‘Otua ‘o ‘Isileli, ‘o pehē, Ko ho‘o tama pē, ‘a Solomone, te ne hoko kiate au ‘i he tu‘i, pea ko ia ia ‘e fetongi au ‘i he nofo ki hoku taloni: tala atu, ‘e pehē ‘eku fai he ‘aho ni."
    },
    {
      "verse": 31,
      "text": "Pea tulolo ‘a Patisepa, ‘o fo‘ohifo ki he kelekele, ‘o ne fai ‘ene faka‘apa‘apa ki he tu‘i, ‘o ne fakatau folofola hake, Ke lākoifie ma‘u ai pē ‘a e ‘afio ko Kingi Tēvita."
    },
    {
      "verse": 32,
      "text": "Pea folofola ‘a Kingi Tēvita, Ui mai ‘a e taula‘eiki ko Sātoki, mo e palōfita ko Nētane, mo Penaia foha ‘o Sihoiata. Pea na‘a nau omi ki he ‘ao ‘o e tu‘i."
    },
    {
      "verse": 33,
      "text": "Pea folofola ‘a e tu‘i kiate kinautolu, ‘Alu mo kimoutolu ‘a e kau tamaio‘eiki ‘a homou ‘eiki, pea mou fakaheka hoku foha ko Solomone ki he miuli fefine ‘oku ‘a‘aku, pea mou ‘ohifo ia ki Kīhoni:"
    },
    {
      "verse": 34,
      "text": "pea ke pani ia ‘i ai ‘e he taula‘eiki ko Sātoki mo e palōfita ko Nētane ke Tu‘i ‘Isileli: pea mou ifi ‘a e talupite, ‘o mou pehē, Ke lākoifie ‘a Kingi Solomone!"
    },
    {
      "verse": 35,
      "text": "Pea te mou muimui hake kiate ia, pea te ne hū mai, ‘o nofo ki hoku taloni, pea te ne fetongi au ‘i he tu‘i; he ko ia ia kuo u tu‘utu‘uni ke ‘eiki ki ‘Isileli pea ki Siuta."
    },
    {
      "verse": 36,
      "text": "Pea tali ‘a Penaia foha ‘o Sihoiata ki he tu‘i, ‘o ne pehē, ‘Ēmeni. ‘Ofa ke pehē mo e folofola ‘a Sihova ko e ‘Otua ‘o e ‘afio ‘a e tu‘i."
    },
    {
      "verse": 37,
      "text": "Hangē ko e kau ‘a Sihova mo e ‘afio ‘a e tu‘i, ke pehē mo ‘ene kau mo Solomone, pea ke ne ‘ai hono taloni ke mā‘olunga ‘i he taloni ‘o e ‘afio ko Kingi Tēvita."
    },
    {
      "verse": 38,
      "text": "Ko ia na‘e ‘alu hifo ‘a e taula‘eiki ko Sātoki, mo e palōfita ko Nētane, mo Penaia foha ‘o Sihoiata, mo e ha‘a Kēleti mo Pēliti; pea nau fakaheka ‘a Solomone ki he miuli ‘a Kingi Tēvita, pea nau fakahā‘ele ia ki Kīhoni."
    },
    {
      "verse": 39,
      "text": "Pea to‘o ‘e Sātoki ko e taula‘eiki ‘a e nifo‘i manu ‘ainga lolo mei he Tēniti, ‘o ne pani ‘a Solomone. Pea nau ifi ‘a e talupite; pea kalanga ‘a e kakai kotoa, Ke lākoifie ‘a Kingi Solomone!"
    },
    {
      "verse": 40,
      "text": "Pea muimui hake kiate ia ‘a e kakai kotoa ‘oku nau ifi fangufangu mo mavava–ko e mavava ka ko ha mavava–pea na‘e pā ‘a e kelekele ‘i he longoa‘a."
    },
    {
      "verse": 41,
      "text": "Pea na‘e ongo mai kia ‘Atunaisa mo kinautolu kuo ne tala ‘a ia na‘a nau ‘iate ia, pea kuo toki ‘osi ‘enau kai. Pea ‘i he fanongo leva ‘e Sioape ki he le‘o ‘o e talupite, na‘a ne pehē, Ko e hā ha maveuveu ‘a e kolo?"
    },
    {
      "verse": 42,
      "text": "Lolotonga ‘ene kei lea, ‘iloange na‘e a‘u mai ‘a Sionatane ko e foha ‘o e taula‘eiki ko ‘Āpaiata: pea pehē ‘e ‘Atunaisa, Hū mai, he ko e tangata to‘a koe, pea ‘oku ha‘u mo koe ha ongoongo lelei."
    },
    {
      "verse": 43,
      "text": "Pea tali ‘e Sionatane, ‘o ne pehē kia ‘Atunaisa, Tā ko e mo‘oni, ko hotau ‘eiki ko Kingi Tēvita kuo ne fakanofo ‘a Solomone ke tu‘i,"
    },
    {
      "verse": 44,
      "text": "pea kuo fekau ‘e he ‘afio ke ō mo ia ‘a e taula‘eiki ko Sātoki, mo e palōfita ko Nētane, mo Penaia foha ‘o Sihoiata, mo e ha‘a Kēleti mo Pēliti, pea kuo nau fakaheka ia ki he miuli ‘a e tu‘i:"
    },
    {
      "verse": 45,
      "text": "pea ko Sātoki ko e taula‘eiki mo Nētane ko e palōfita, kuo na pani ia ‘i Kīhoni ke tu‘i: pea kuo nau foki hake mei ai mo e mavava, pea ko ia ‘oku fekālanga‘i ai ‘a e kolo. Ko e longoa‘a ia na‘a mou fanongo ki ai."
    },
    {
      "verse": 46,
      "text": "Kae‘uma‘ā foki ‘oku nofo ‘a Solomone ‘i he taloni ‘o e pule‘anga."
    },
    {
      "verse": 47,
      "text": "Kae‘uma‘ā foki na‘e ha‘u ‘a e kau tamaio‘eiki ‘a e tu‘i ke tala monū ki hotau ‘eiki ko Kingi Tēvita, he‘enau pehē, ‘Ofa ange ho ‘Otua ke ne ngaohi ‘a e huafa ‘o Solomone ke lahi ange ‘i ho‘ou, pea mo hono taloni ke mā‘olunga ‘i ho‘ou taloni: pea fai ‘e he tu‘i ‘ene hū ‘i he mohenga."
    },
    {
      "verse": 48,
      "text": "Kae‘uma‘ā foki na‘e pehē ‘a e folofola ‘a e tu‘i, Mālō mo Sihova ko e ‘Otua ‘o ‘Isileli, ‘a ia kuo ne tuku mai he ‘aho ni ha taha ke nofo ‘i hoku taloni, ‘o sio ki ai hoku mata foki."
    },
    {
      "verse": 49,
      "text": "Pea manavahē ‘a e kakai na‘e keinanga mo ‘Atunaisa, pea nau tu‘u, ‘o ‘alu takitaha ‘i hono hala."
    },
    {
      "verse": 50,
      "text": "Pea manavahē ‘a ‘Atunaisa telia ‘a Solomone, ‘o ne tu‘u ‘o ‘alu, ‘o piki ki he nifo‘i ‘ōlita."
    },
    {
      "verse": 51,
      "text": "Pea na‘e fakapā kia Solomone, ‘o pehē, Ta ‘oku manavahē ‘a ‘Atunaisa kia Kingi Solomone, he vakai kuo ne puke ki he nifo‘i ‘ōlita, he‘ene pehē, Ke fuakava mu‘a kiate au ‘e Kingi Solomone, ‘Ilo ‘e ia ‘o kapau te ne tāmate‘i ‘ene tamaio‘eiki ‘aki ‘a e heletā."
    },
    {
      "verse": 52,
      "text": "Pea folofola ‘a Solomone, Kapau te ne nofo ‘o angalelei, ‘e ‘ikai tō kelekele hano tu‘oni lou‘ulu ‘e taha; ka ‘o kapau ‘e ‘ilo ‘iate ia ha kovi, te ne pekia."
    },
    {
      "verse": 53,
      "text": "Pea fekau ‘e Kingi Solomone, ‘o nau ‘ohifo ia mei he ‘ōlita. Pea ne a‘u mai, ‘o fai ‘ene hū kia Kingi Solomone: pea folofola ‘a Kingi Solomone kiate ia, ‘Alu ki ho ‘api."
    }
  ],
  "timestamp": "2025-08-08T15:54:41.703775"
}