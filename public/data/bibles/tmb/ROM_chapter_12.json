{
  "book": "ROM",
  "book_name": "Romans",
  "chapter": 12,
  "version_id": 1307,
  "url": "https://www.bible.com/bible/1307/ROM.12",
  "verses": [
    {
      "verse": 1,
      "text": "KO ia, ‘oku ou enginaki atu, kāinga, ‘i he funga ‘o e ngaahi fai manava‘ofa ‘a e ‘Otua, ke mou ‘atu ‘a e ngaahi sino ‘omoutolu ko e feilaulau, ke mo‘ui, ke tapu ki he ‘Otua, ke fakahōifua kiate ia–ko e fakaloto ē ‘o ho‘omou fai e lotu."
    },
    {
      "verse": 2,
      "text": "Pea ke ‘oua na‘a mou tuku ke fakaangatatau kimoutolu ki he maama ko eni; kae tuku ke fai ai pē homou liliu, he fakafo‘ou ‘o homou ‘atamai, ke mou sivi ‘o ‘ilo pe ko e hā ‘a e finangalo ‘o e ‘Otua, ‘a e me‘a ‘oku lelei, ‘a e me‘a te ne hōifua ai, ‘a e me‘a ‘oku haohaoa."
    },
    {
      "verse": 3,
      "text": "He ko ‘eku lea ‘eni kiate kimoutolu tāutaha, ‘o u fai ‘i he funga ‘o e kelesi kuo tuku mai, ke ‘oua na‘a hulu atu ‘ene fakakaukau kiate ia ‘i he me‘a ‘oku totonu: ka ke hu‘u hono loto ki he fakakaukau ‘oku ngali poto; ko hono fuofua ko e mafai fakalotu kuo vahe ‘e he ‘Otua ma‘a e tangata takitaha."
    },
    {
      "verse": 4,
      "text": "He hangē tofu pē ‘oku tau ma‘u ha kupu lahi ‘i ha fo‘i sino, ka ‘oku ‘ikai ke faiva taha ‘a e kupu kotoa pē:"
    },
    {
      "verse": 5,
      "text": "pehē, ko kitautolu tokolahi, ko e fo‘i sino ‘ia Kalaisi, ka ‘i he lau fakafo‘ime‘a, ko e ngaahi kupu ‘oku fekau‘aki."
    },
    {
      "verse": 6,
      "text": "Pea ko eni, ‘i he‘etau ma‘u ‘a e ngaahi mafai fakalaumālie, ‘a ia ‘oku faikehekehe ‘o fakatatau ki he kelesi ‘oku foaki mai, ko ia, kapau ko e malanga-palofisai ia, pea tau fai ke hoa mo ‘etau tui;"
    },
    {
      "verse": 7,
      "text": "kapau ko e lakanga tauhi, tau nofo pē ‘i he‘etau lakanga tauhi; ko ia ‘oku ne fai ako, ke ne nofo pē ‘i he‘ene fai ako;"
    },
    {
      "verse": 8,
      "text": "pea ko ia ‘oku fai enginaki, ke ne nofo pē ki he‘ene enginaki; ko ia ‘oku ne fai ‘a e foaki, ke ne fai ‘ata‘atā; ko ia ‘oku takimu‘a ke ne nima mo e va‘e; ko ia ‘oku ne fai manava‘ofa, ke ne vēkeveke fai."
    },
    {
      "verse": 9,
      "text": "Ke ta‘eloi ho‘omou ‘ofa. Fehi‘a‘ia ki he kovi; pīkitai ki he lelei."
    },
    {
      "verse": 10,
      "text": "‘I ho‘omou ‘ofa ki he kāinga lotu, fai ‘o hangē ko ha kāinga mo‘oni; ‘i he faka‘apa‘apa mou tāimu‘a kimoutolu;"
    },
    {
      "verse": 11,
      "text": "‘i he mamahi‘i ‘o e Ngāue, ‘oua te mou fakapikopiko; ‘i homou laumālie, mou loto māfana; ‘i he fai ki he ‘Eiki, mou tauhi fakatamaio‘eiki ki ai;"
    },
    {
      "verse": 12,
      "text": "‘i he fai ‘o ho‘omou ‘amanaki, mou fiefia; ‘i he fai homou fakamamahi, mou kātaki pē; ‘i he hūfia, mou faka‘utumauku hono fai,"
    },
    {
      "verse": 13,
      "text": "‘i he fa‘a masiva ‘a e kau lotu, mou kau ai: nofo ki he fakaafe ‘āunofo."
    },
    {
      "verse": 14,
      "text": "Tāpuaki‘i ‘a kinautolu ‘oku fakatanga‘i kimoutolu; ‘io, mou tāpuaki‘i pē, ‘o ‘oua ‘e tutuku‘i."
    },
    {
      "verse": 15,
      "text": "Fiefia mo kinautolu ‘oku fiefia; tangi mo kinautolu ‘oku tangi."
    },
    {
      "verse": 16,
      "text": "Ke fakatangata tatau ho‘omou fetokanga‘aki. ‘Oua na‘a hu‘u ho‘omou tokanga ki he ngaahi me‘a mā‘olunga, kae tuku kimoutolu ke ‘auhia mo mā‘ulalo. ‘Oua te mou hoko ko e kau poto fakaekimoutolu."
    },
    {
      "verse": 17,
      "text": "Neongo pe ko hai, ‘oua te mou totongi ‘ene kovi ‘aki ‘a e kovi. Mou tomu‘a fakakaukau‘i ho‘omou ngaahi me‘a ke hā lelei ki he kakai fuli pē."
    },
    {
      "verse": 18,
      "text": "Mou nofo melino pē mo e kakai kotoa pē, ‘o kapau ‘e ala lava: kehe pē ke ‘ata‘atā meiate kimoutolu."
    },
    {
      "verse": 19,
      "text": "Si‘oku ‘ofa‘anga, ‘oua te mou sauni ho‘omou ngaahi me‘a, kae tuku ia ki he Houhau: he kuo tohi, ‘Oku ‘a‘aku ‘a e sauni; ko au te u ‘atu hono tuha–ko e folofola ē ‘a e ‘Eiki."
    },
    {
      "verse": 20,
      "text": "Ka ko koe, kapau ‘oku fiekaia ho fili ke ke fafanga ia; kapau ‘oku ne fie inua, ‘ange hano inu: he ko ho‘o fai pehē te ke fokotu‘u ai ‘a e ngaahi malala‘i afi ki hono ‘ulu."
    },
    {
      "verse": 21,
      "text": "‘Ē, ‘oua na‘a tuku ke ikuna koe ‘e he kovi, ka ke ikuna ‘a e kovi ‘aki ‘a e lelei."
    }
  ],
  "timestamp": "2025-08-08T15:57:25.529136"
}