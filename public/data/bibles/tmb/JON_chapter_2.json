{
  "book": "JON",
  "book_name": "Jonah",
  "chapter": 2,
  "version_id": 1307,
  "url": "https://www.bible.com/bible/1307/JON.2",
  "verses": [
    {
      "verse": 1,
      "text": "PEA lotu ‘a Siona kia Sihova ko hono ‘Otua mei he kete ‘o e ika."
    },
    {
      "verse": 2,
      "text": "Pea ne pehē, Na‘a ku tangi mei he‘eku mamahi kia Sihova, Pea na‘a ne fanongoa; Mei loto Hētesi na‘a ku tautapa, Na‘a ke ongona ‘eku lea."
    },
    {
      "verse": 3,
      "text": "He kuo ke lī au ki he moana, Ki he loto tahi mama‘o na: Pea na‘e takatakai au ‘e he ‘au; Ko e kātoa ‘o ho‘o ngaahi peau mo ho‘o ngaahi ngalu loa Na‘e laka ‘iate au."
    },
    {
      "verse": 4,
      "text": "Pea u pehē ‘e au, Kuo li‘aki au mei ho‘o vakai; Ka neongo ia, te u toe hanga atu Ki ho temipale tapu."
    },
    {
      "verse": 5,
      "text": "Na‘e feta‘ota‘omi mai ‘a e ngaahi konga tahi, ‘O a‘u ki he‘eku mo‘ui; Na‘e kāpui au ‘e he moana hauhau; Na‘e pulonga hoku ‘ulu ‘e he limu."
    },
    {
      "verse": 6,
      "text": "Na‘a ku ‘alu hifo ki he ngaahi tefito‘i mo‘unga; Na‘e tāpuni kiate au ‘o ta‘engata ‘a e ngaahi songo ‘o e fonua: Ka na‘a ke ‘ohake ‘eku mo‘ui mei he ‘auha, ‘E Sihova ko hoku ‘Otua."
    },
    {
      "verse": 7,
      "text": "‘I he pongia mai ‘eku mo‘ui, Ko Sihova na‘a ku manatu‘i: Pea na‘e a‘u atu kiate koe ‘eku lotu, Ki ho temipale toputapu."
    },
    {
      "verse": 8,
      "text": "Ko kinautolu ‘oku tauhi ‘a e ngaahi muna kākā ‘Oku nau li‘aki honau lelei‘anga."
    },
    {
      "verse": 9,
      "text": "Ka ko au ke u feilaulau atu mai, Mo lau ‘eku fakafeta‘i; Ka u totongi mai ‘eku tukumo‘ui. ‘Oku ‘a e ‘Eiki ‘a e fakamo‘ui."
    },
    {
      "verse": 10,
      "text": "Pea lea ‘a Sihova ki he ika, pea ne pu‘aki ‘a Siona ki he mōmoa."
    }
  ],
  "timestamp": "2025-08-08T15:56:41.971221"
}