{
  "book": "2SA",
  "book_name": "2 Samuel",
  "chapter": 17,
  "version_id": 1307,
  "url": "https://www.bible.com/bible/1307/2SA.17",
  "verses": [
    {
      "verse": 1,
      "text": "NA‘E pehē foki ‘e ‘Ehitofeli kia ‘Apisalome, Ka u fili mu‘a ha toko taha mano mā toko ua afe, pea u tu‘u ‘o tuli kia Tēvita he pō ni:"
    },
    {
      "verse": 2,
      "text": "pea te u ma‘u atu ki ai ‘oku ne ongosia mo vaivai, pea te u faka‘ohovale‘i ia; pea ‘e hola ‘a e kakai kotoa ‘oku ‘iate ia, pea te u tāmate‘i ‘a e tu‘i toko taha pē:"
    },
    {
      "verse": 3,
      "text": "pea te u fakafoki ‘a e kakai kotoa kiate koe: ko e pehē leva ‘a e tangata ‘oku ke tuli ki ai, ko e foki ia ‘a e kakai kotoa: ‘e melino leva ‘a e kakai kotoa."
    },
    {
      "verse": 4,
      "text": "Pea na‘e lelei‘ia ‘a ‘Apisalome mo e kau mātu‘a ‘Isileli ‘i he lea ko ia."
    },
    {
      "verse": 5,
      "text": "Pea pehē ‘a ‘Apisalome, Ui mai mu‘a ‘a Husai foki, ‘a e motu‘a ‘Āleki, ka tau fanongo foki pe ko e hā ‘ene poa ‘a‘ana."
    },
    {
      "verse": 6,
      "text": "Pea hū mai ‘a Husai kia ‘Apisalome, pea pehē ‘e ‘Apisalome ki ai, Kuo pehē ‘a e lea ‘a ‘Ehitofeli: te tau fai ki he‘ene lau? pea ka ‘ikai, pea ke lea koe."
    },
    {
      "verse": 7,
      "text": "Pea fakatau folofola ‘e Husai kia ‘Apisalome, ‘Oku ‘ikai lelei ‘a e fakakaukau kuo fai ‘e ‘Ehitofeli ki mui ni."
    },
    {
      "verse": 8,
      "text": "Pea fai atu ‘e Husai ‘ene lau, ‘Oku ke mea‘i ho‘o ‘eiki mo ‘ene kau tangata, ko e kau helo kinautolu, pea kuo kona honau loto, ‘o hangē ha pea taka vao kuo mole hono ‘uhiki: pea ko e pāte‘i tau ‘a ho‘o ‘eiki, pea tala‘ehai te ne ‘apitanga mo e kakai."
    },
    {
      "verse": 9,
      "text": "Kuo pau ‘oku ne toi ni ‘i ha taha ‘o e ngaahi luo, pe ha taha ‘o e ngaahi potu ko ē: pea ka ‘iloange leva te ne mofuta, ‘o tō mai kiate kinautolu, pea ‘ilonga ‘a ia te ne fanongo ki ai te ne pehē, Kuo ‘i ai ha tō ‘i he fa‘ahi ‘a ‘Apisalome."
    },
    {
      "verse": 10,
      "text": "Pea na‘a mo e to‘a tete‘e, ‘a ia ‘oku loto fakalaione, ‘e mātu‘aki vai; he ‘oku ‘ilo ‘e ‘Isileli kātoa ko e helo ‘a ho‘o ‘eiki, pea ko e kau to‘a ‘a e kakai ‘oku ‘iate ia."
    },
    {
      "verse": 11,
      "text": "Ka ko ‘eku fakakaukau ‘aku ke mātu‘aki fakatahataha ‘a ‘Isileli kātoa ki he ‘afiona, mei Tani ‘o a‘u ki Peasipa, ke hangē ko e ‘one‘one ‘o e matātahi honau tokolahi; pea ke fotu koe ‘i he tau."
    },
    {
      "verse": 12,
      "text": "Pea te tau hoko kiate ia ‘i ha taha ‘o e ngaahi potu ‘e ma‘u ia ki ai, pea te tau tālolo kiate ia ‘o hangē ko e tō ‘a e hahau ki he kelekele: pea ‘e ‘ikai te tau fakatoe ‘iate ia mo ‘ene kau tangata ha momo‘i toko taha."
    },
    {
      "verse": 13,
      "text": "Pea kapau leva kuo ne moulu ki ha kolo, pea ‘e ‘omi maea ‘e ‘Isileli kātoa ki he kolo ko ia, pea te tau toho ia ki he vaitafe, kae‘oua ke ‘ikai ‘ilo ai ha kihi‘i momo‘i maka."
    },
    {
      "verse": 14,
      "text": "Pea pehē ‘e ‘Apisalome mo e kau tangata ‘Isileli, ‘Oku lelei ‘a e fakakaukau ‘a e ‘Āleki ko Husai ‘i he fakakaukau ‘a ‘Ehitofeli. He kuo tu‘utu‘uni ‘e Sihova ke le‘ei ‘a e fakakaukau lelei ‘a ‘Ehitofeli, koe‘uhi kae ‘omi ‘e he ‘Eiki ha mala kia ‘Apisalome."
    },
    {
      "verse": 15,
      "text": "Pea pehē ‘e Husai kia Sātoki mo ‘Āpaiata ko e ongo taula‘eiki, Na‘e pehē mo pehē ‘a e fale‘i ‘o ‘Apisalome mo e mātu‘a ‘Isileli ‘e ‘Ehitofeli; pea pehē mo pehē ‘eku fale‘i ‘aku."
    },
    {
      "verse": 16,
      "text": "Ko ia, ke ‘alu vave ha‘amo fekau, ‘o fakahā kia Tēvita, ‘o pehē, ‘Oua te ke toka he pō ni ‘i he a‘a‘anga ‘o e Toafa, kaekehe ke ke mātu‘aki a‘a atu; na‘a fōngia hifo ‘a e tu‘i mo e kakai kotoa ‘oku ‘iate ia."
    },
    {
      "verse": 17,
      "text": "Pea ko Sionatane mo ‘Ahima‘asi ē na‘e tatali mei ‘Eni-lokeli, kae fakahoko lea kiate kinaua ‘e ha fefine kaunanga; kae ‘alu kinaua ‘o fakahā kia Kingi Tēvita: he na‘e ‘ikai te na lava ke hū fakahā ki kolo."
    },
    {
      "verse": 18,
      "text": "Ka ka ‘ilo kinaua ‘e ha talavou, ‘o ne fakahā kia ‘Apisalome: pea na fakavave kinaua, ‘o hū ki he fale ‘o ha tangata Pahulimi, ‘a ia na‘a ne ma‘u ha vaikeli ‘i hono loto‘ā."
    },
    {
      "verse": 19,
      "text": "Pea na ‘alu hifo ki ai. Pea hanga ‘e he fefine ‘o folahi ‘a e tāpuni ‘i he funga vai, ‘o ne fola ai ‘ene momosi pa‘ale: pea na‘e ‘ikai ‘ilo ‘a e me‘a."
    },
    {
      "verse": 20,
      "text": "Pea omi ‘a e kau tamaio‘eiki ‘a ‘Apisalome ki he fefine ki he fale; pea nau pehē, Koma‘ā ‘a ‘Ahima‘asi mo Sionatane? Pea pehē ‘a e fefine kiate kinautolu, Kuo na laka ‘i he ki‘i vai, pea kuo nau kumi ki ai ‘o ‘ikai ma‘u, pea nau foki ki Selusalema."
    },
    {
      "verse": 21,
      "text": "Pea kuo nau ō leva, pea na ō hake mei he vai, ‘o na ō ‘o fakahā kia Kingi Tēvita: pea na fakatau folofola kia Tēvita, Mou tu‘u, ‘o a‘a leva ‘i he vai: he ‘oku fakapehē ‘a e o‘i ‘e ‘Ehitofeli ke mou tu‘utāmaki."
    },
    {
      "verse": 22,
      "text": "Toki tu‘u ‘a Tēvita, mo e kakai kotoa na‘e ‘iate ia, pea nau a‘a ‘i Soatani: fe‘unga mo e maama ‘a e ‘aho, na‘e ‘ikai toe hanau toko taha na‘e ‘ikai ‘i he kauvai ‘i Soatani."
    },
    {
      "verse": 23,
      "text": "Ka ko ‘Ehitofeli, ‘i he‘ene vakai ‘oku ‘ikai fai ki he‘ene fakakaukau, na‘a ne teu ‘ene ‘asi, ‘o ne tu‘u ‘o ‘alu ki hono fale ‘i hono kolo, ‘o ne fai tu‘utu‘uni ki hono fāmili, pea ne toki no‘o u‘a ia; ko ia na‘a ne pekia, pea na‘e tanu ‘i he fa‘itoka ‘o ‘ene tamai."
    },
    {
      "verse": 24,
      "text": "Pea a‘u ‘a Tēvita ki Mehanemi. Pea a‘a ‘a ‘Apisalome ‘i Soatani, pea ō mo ia ‘a e tangata ‘Isileli fua pē."
    },
    {
      "verse": 25,
      "text": "Pea fakanofo ‘e ‘Apisalome ‘a ‘Āmasa ke ‘eikitau ko e fetongi ‘o Sioape. Pea ko ‘Āmasa ko e foha ‘o ha motu‘a na‘e hingoa ko Sītela ko e ‘Isileli, ‘a ia na‘a ne ‘alu kia ‘Apikale ko e ‘ōfefine ‘o Nā‘asi mo e tokoua ‘o Seluvaia ko e fa‘ē ‘a Sioape."
    },
    {
      "verse": 26,
      "text": "Pea na‘e ‘apitanga ‘a ‘Isileli mo ‘Apisalome ‘i he fonua ko Kiliati."
    },
    {
      "verse": 27,
      "text": "Pea ‘i he a‘u leva ‘a Tēvita ki Mehanemi, na‘e hanga ‘a Sopi ko e foha ‘o Nā‘asi mei Lapa ‘a ha‘a ‘Āmoni, mo Mākili foha ‘o ‘Amieli mei Lō-tipale, mo Pasiliai ko e Kiliati mei Lokelimi,"
    },
    {
      "verse": 28,
      "text": "‘o nau ‘omi ‘a e ngaahi mohenga, mo e ngaahi pēsoni, mo e ipu kelekele, mo e uite, mo e pa‘ale, mo e mahoa‘a, mo ia kuo tunu, mo e piini, mo e letili, mo ia kuo tunu,"
    },
    {
      "verse": 29,
      "text": "mo e honi, mo e pota, mo e sipi, mo e siisi pulumokau, ke kai ‘e Tēvita mo e kakai na‘e ‘iate ia: he na‘a nau pehē, Si‘i kakai kuo nau hālofia, mo ongosia, mo fie inua, he‘enau ‘alu ‘i he toafa."
    }
  ],
  "timestamp": "2025-08-08T15:54:39.095579"
}