{
  "book": "PSA",
  "book_name": "Psalms",
  "chapter": 40,
  "version_id": 1307,
  "url": "https://www.bible.com/bible/1307/PSA.40",
  "verses": [
    {
      "verse": 1,
      "text": "NA‘A KU tatali fietatali kia Sihova; Pea ne me‘a mai, ‘o ongona ‘eku tautapa."
    },
    {
      "verse": 2,
      "text": "Pea ne ‘ohake au mei he lepa ‘u‘ulu, Mei he kele pela; ‘O ne ‘ai hoku va‘e ki ha makatu‘u, Mo ‘ai ke ma‘u ‘eku laka."
    },
    {
      "verse": 3,
      "text": "Pea kuo ne ‘ai ki hoku ngutu ha hiva fo‘ou, Ko e fakamālō ki he ‘Otua ‘otautolu: ‘E sio ki ai ha tokolahi, ‘o nau ‘apasia, Pea ‘e tu‘u ‘enau falala kia Sihova."
    },
    {
      "verse": 4,
      "text": "Monū‘ia ā ka ko e tangata, Kuo tu‘u ‘ia Sihova ‘ene falala, ‘O ‘ikai ke hanga ki he kau fakamofutofuta, Pe ki he fa‘ahinga ‘oku tafoki kākā."
    },
    {
      "verse": 5,
      "text": "‘E Sihova ko hoku ‘Otua, Kuo ke fakalahi ho‘o ngaahi ngāue mana, Mo ho‘o ngaahi fakakaukau ma‘a homau fa‘ahinga: ‘Oku ‘ikai lava hono fa‘u hokohoko atu; Ka ne u fie fakahā mo ‘a‘au ‘Oku nau hulu ‘i he‘eku mafai ke lau."
    },
    {
      "verse": 6,
      "text": "Ko e tāmate manu mo e me‘a‘ofa, ‘Oku ‘ikai te ke manakoa– Kuo ke foa telinga mo‘oku– Ko e feilaulau-mōifua mo angahala, ‘Oku ‘ikai te ke tala ke ‘atu."
    },
    {
      "verse": 7,
      "text": "Pea u toki pehē, “Ko au eni Kuo u ha‘u–” ‘I he takainga tohi kuo tohi mo‘o ku–"
    },
    {
      "verse": 8,
      "text": "“‘E hoku ‘Otua, ‘oku ou manako Ke u fai ho‘ou finangalo; Pea ‘oku ‘i hoku loto fatu ho‘o lao."
    },
    {
      "verse": 9,
      "text": "Kuo u ongoongolelei mai ki he fakataha lahi ‘a e mā‘oni‘oni.” Seuke, ko hoku ngutu ē ‘e ‘ikai te u ta‘ofi, ‘E Sihova, ‘oku ke ‘afio‘i."
    },
    {
      "verse": 10,
      "text": "Kuo ‘ikai te u fufū ‘i hoku loto ho‘o faitotonu; Ko ho‘o fai mo‘oni mo ho‘o fakamo‘ui Kuo u ‘a‘au: Na‘e ‘ikai te u fakapuli mei he fu‘u fakataha ‘a e ‘ofa mo e mo‘oni ‘a e ‘Afiona."
    },
    {
      "verse": 11,
      "text": "Tala‘ehai te ke ta‘ofi, ‘e Sihova, Ho‘o faka‘atu‘i kita: ‘Ofa ke malu‘i ai pē kita ‘a e ‘ofa mo e mo‘oni ‘a e ‘Afiona."
    },
    {
      "verse": 12,
      "text": "He ‘oku kāpui au ‘e he ngaahi kovi ‘oku ‘ikai lava hono lau, ‘Oku loki au ‘e he‘eku ngaahi hia, ‘o ‘ikai te u masio atu; ‘Oku hulu ‘i hoku tu‘oni lou‘ulu hono lau, Pea kuo mole hoku loto ‘iate au."
    },
    {
      "verse": 13,
      "text": "Fai ho tau, ‘Eiki, ‘o hamusi kita: ‘Eiki, vave mai ke tokonia."
    },
    {
      "verse": 14,
      "text": "Ke nau mā mo kula fakataha, ‘A kinautolu ‘oku kumi ‘eku mo‘ui ke faka‘auha: Ke nau hola vale ‘o ongoongokovi, ‘A ha‘a fiefia ‘i he‘eku tu‘utāmaki."
    },
    {
      "verse": 15,
      "text": "Ko e ‘ātunga ‘o ‘enau mā ke nau mo‘utāfu‘ua ‘A kinautolu ‘oku pehē mai, “Ma‘ito‘a! Ma‘ito‘a!”"
    },
    {
      "verse": 16,
      "text": "Ke fiefia ‘i he ‘Afiona mo hākailangitau ‘A ia fua pē ‘oku vivili atu: Ke lavaki lau ‘a e kau ‘ofa ki ho‘o fakamo‘ui na, “‘Ē, ke hākeaki‘i ‘a e ‘Afiona.”"
    },
    {
      "verse": 17,
      "text": "Ko au eni ko e fāiekina mo tu‘utāmaki; Ka ‘oku tukulotoa au ‘e ‘Ātonai: Ko hoku tokoni mo huhu‘i ‘a e ‘Afiona; ‘E hoku ‘Otua, ‘oua te ke fakatotoka."
    }
  ],
  "timestamp": "2025-08-08T15:55:27.647064"
}