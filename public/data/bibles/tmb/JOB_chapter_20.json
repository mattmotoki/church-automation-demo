{
  "book": "JOB",
  "book_name": "Job",
  "chapter": 20,
  "version_id": 1307,
  "url": "https://www.bible.com/bible/1307/JOB.20",
  "verses": [
    {
      "verse": 1,
      "text": "PEA tali ‘e Sofa‘a mei Nā‘ama, ‘o ne pehē,"
    },
    {
      "verse": 2,
      "text": "Fakamolemole, ka ‘oku ue‘i au ‘e he‘eku ngaahi fifili ke u lea; Pea koe‘uhi foki ‘oku ‘iate au ha loto ongo."
    },
    {
      "verse": 3,
      "text": "‘Oku ou ongo‘i hoku ngaohi, mo fakamaa‘i; Pea ko hoku laumālie ‘oku ‘omi ‘eku tali mei hoku ‘atamai."
    },
    {
      "verse": 4,
      "text": "‘Oku ke ‘ilo koā ‘a e me‘a ni, ‘a ia ‘oku talu mei tuai, ‘Io, talu he ‘ai ‘a e tangata ki he funga ‘o māmani?"
    },
    {
      "verse": 5,
      "text": "Ko e tuē ‘a e angakovi ‘oku nounou, Pea ko e tolonga ‘o e fiefia ‘a e angahala fufū ko e kemo pē."
    },
    {
      "verse": 6,
      "text": "Neongo e a‘u ‘ene fakapupula ki he langi, Pea pā hono ‘ulu ki he ‘ao;"
    },
    {
      "verse": 7,
      "text": "Te ne ‘auha ‘o ta‘engata, ‘o hangē ko ‘ene kinoha‘a: Ko kinautolu na‘e mamata kiate ia te nau pehē, Kofa‘ā ia?"
    },
    {
      "verse": 8,
      "text": "Hangē ha misi te ne puna ange, ‘o ‘ikai te nau ma‘iloa; ‘Io, ‘oku sese‘e ia hangē ko e vīsone ‘o e pō."
    },
    {
      "verse": 9,
      "text": "Ko e mata na‘e sio ‘ofa kiate ia ‘e ‘ikai toe fai; Pea ‘ikai toe vakai ki ai ‘i hono feitu‘u."
    },
    {
      "verse": 10,
      "text": "Ko ‘ene fānau kuo pau te nau fakafiemālie ki he kau masiva, ‘Io, ko ho‘ona nima ‘e fakafoki ‘ene koloa."
    },
    {
      "verse": 11,
      "text": "Neongo ‘oku fonu hono hui ‘i he ivi fakatalavou, Ka te ne tokoto mo ia ‘i he efu."
    },
    {
      "verse": 12,
      "text": "Mo‘oni na‘e melie ‘a e kovi ‘i hono ngutu, Na‘a ne ta‘ofi ia ‘i hono lalo ‘elelo;"
    },
    {
      "verse": 13,
      "text": "Na‘a ne mamae ki ai, ‘o ‘ikai tuku ke ‘alu hifo, ‘O ne puke ‘i hono loto ‘ao‘ingutu:"
    },
    {
      "verse": 14,
      "text": "Ka ko ‘ene me‘akai ko ē ‘oku liliu ‘i hono fatu, Kuo hoko ‘i hono loto ko e kona ‘o e fanga ‘ata."
    },
    {
      "verse": 15,
      "text": "Na‘a ne folofua ‘a e koloa, pea ‘oku ne toe lua ‘aki: ‘E fakalua ‘aki ‘e ‘Ela mei hono kete."
    },
    {
      "verse": 16,
      "text": "Ko e huhu‘a fakamamahi ‘o e fanga ‘ata na‘a ne misi: ‘E fakapōngia ia ‘e he ‘elelo ‘o e ngata u‘u kona."
    },
    {
      "verse": 17,
      "text": "‘E ‘ikai te ne mamata ki he ngaahi vaitaki, ‘Ani tafenga, ‘ani vaifā ‘o e honi mo e hu‘akau fatu."
    },
    {
      "verse": 18,
      "text": "Te ne fakafoki ‘a e me‘a na‘a ne ongosia ai, ‘O ‘ikai te ne folo; Tatau mo ‘ene koloa ‘a ‘ene fakafoki; ‘E ‘ikai ha‘ane fiefia ai."
    },
    {
      "verse": 19,
      "text": "Ko e me‘a ‘i he‘ene tulaki, ‘i he‘ene li‘aki ‘a e masiva, Ko ia, ka puke ‘e ia ha fale, ‘e ‘ikai te ne lava hano ngaohi."
    },
    {
      "verse": 20,
      "text": "Ko e me‘a ‘i he ‘ikai ‘ilo ‘e hono kete ‘a e topono, Ko ia, ‘e ‘ikai te ne haofaki ia mo ‘ene mata‘ikoloa."
    },
    {
      "verse": 21,
      "text": "Na‘e ‘ikai hao ha me‘a mei he‘ene folo, Ko ia, ‘e ‘ikai tolonga ‘ene tu‘umālie;"
    },
    {
      "verse": 22,
      "text": "‘I he taulōfu‘u ‘ene mo‘umo‘ua te ne ‘efihia; ‘E fele ki ai ‘a e nima kotoa ‘o e kau mamahi."
    },
    {
      "verse": 23,
      "text": "Ko eni ‘a e me‘a ‘e hoko ‘I he‘ene fai ke fakafonu hono kete; ‘E tuku atu ki ai ‘e He‘ene ‘Afio ‘a e kakaha ‘o hono houhau, ‘Io, te ne faka‘uha ia kiate ia lolotonga ‘ene kai."
    },
    {
      "verse": 24,
      "text": "Te ne hola nai mei he mahafu ‘aione, Kae kafo mei he kaufana palasa."
    },
    {
      "verse": 25,
      "text": "Ka ta‘aki ia ‘o ‘alu mei hono sino, Mo e mata ‘o e ngahau mei hono ‘ahu; ‘Oku fakaholo mai kiate ia ha ngaahi ilifia."
    },
    {
      "verse": 26,
      "text": "Ko e koto fakapo‘uli ‘oku ta‘ofi ma‘a hono ngaahi mata‘ikoloa: ‘Oku keina ia ‘e ha afi, ‘a ia ‘oku ‘ikai ke ifi ‘e ha tangata; ‘Oku ne anea ‘a e me‘a ‘oku toe ‘i hono tēniti."
    },
    {
      "verse": 27,
      "text": "‘E tatala ‘e he langi ‘a e kovi kuo ne fai, Pea tu‘u hake ‘a māmani ke talatalaaki‘i ia."
    },
    {
      "verse": 28,
      "text": "Ko e tupu ‘o hono fale ‘e mole ‘aupito; Ko e koto tāfea ‘i he ‘aho ‘o hono houhau."
    },
    {
      "verse": 29,
      "text": "Ko eni ‘a e tofi‘a meia ‘Elohimi mo‘o e tangata angahala, Mo e ‘inasi kuo vahe kiate ia meia ‘Ela."
    }
  ],
  "timestamp": "2025-08-08T15:55:16.725144"
}