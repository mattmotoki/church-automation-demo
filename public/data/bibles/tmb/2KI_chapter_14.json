{
  "book": "2KI",
  "book_name": "2 Kings",
  "chapter": 14,
  "version_id": 1307,
  "url": "https://www.bible.com/bible/1307/2KI.14",
  "verses": [
    {
      "verse": 1,
      "text": "‘I HE ua ta‘u ‘o Soasi foha ‘o Sihoa‘asi ko e Tu‘i ‘Isileli na‘e kamata pule ‘a ‘Amasaia foha ‘o Soasi ko e Tu‘i Siuta."
    },
    {
      "verse": 2,
      "text": "Na‘a ne uofulu mā nima ta‘u ‘i he‘ene kamata pule, pea na‘e uofulu mā hiva ta‘u ‘ene hau ‘i Selusalema: pea ko e hingoa ‘o ‘ene fa‘ē ko Sioatini mei Selusalema."
    },
    {
      "verse": 3,
      "text": "Pea na‘a ne fai ‘a e me‘a na‘e hā totonu ki he finangalo ‘o Sihova, kae ‘ikai tatau mo ‘ene kui ko Tēvita: na‘a ne fai tatau tofu pē mo ‘ene tamai ko Soasi."
    },
    {
      "verse": 4,
      "text": "Ko hono me‘a pē na‘e ‘ikai ‘ave ‘a e ngaahi ‘esi: na‘e kei feilaulau mo tutu ‘inisēnisi ‘e he kakai ‘i he ngaahi ‘esi."
    },
    {
      "verse": 5,
      "text": "Pea ‘i he kaukaua leva hono hau na‘a ne hanga ‘o taa‘i ‘a e kau tamaio‘eiki kuo nau te‘ia ‘a e tu‘i ko ‘ene tamai:"
    },
    {
      "verse": 6,
      "text": "ka ko e fānau ‘a e kau fakapō na‘e ‘ikai te ne tāmate‘i; hangē ko ia kuo tohi ‘i he Puka ‘o e Lao ‘a Mōsese, ‘a ia na‘e tu‘utu‘uni ai ‘e Sihova, ‘o pehē, ‘E ‘ikai mate ‘a e mātu‘a koe‘uhi ko e fānau, pea ‘e ‘ikai mate ‘a e fānau koe‘uhi ko e mātu‘a: ‘e mate takitaha koe‘uhi ko ‘ene angahala ‘a‘ana."
    },
    {
      "verse": 7,
      "text": "Na‘e tāmate‘i ‘e ia ha kau ‘Ītomi ‘e toko taha mano ‘i Tele‘a Māsima, ‘o ne hamu ‘a Sela ‘i he tau, ‘o ne fakahingoa ko Siokitili; pea talu ai pē."
    },
    {
      "verse": 8,
      "text": "Toki tuku atu ‘e ‘Amasaia ha kau talafekau kia Sioasi, foha ‘o Sihoa‘asi, foha ‘o Sehu ko e Tu‘i ‘Isileli, ke fakahā, Ha‘u ā, ke ta tau‘aki sio."
    },
    {
      "verse": 9,
      "text": "Pea ‘alu ‘a e fekau ‘a Sioasi ko e Tu‘i ‘Isileli kia ‘Amasaia ko e Tu‘i Siuta, ke fakahā, Tokua ko e Talatala ‘oku ‘i Lepanoni na‘e fekau atu ki he Sita ‘oku ‘i Lepanoni, ‘o pehē, Tuku mai ho ‘ōfefine ke nonofo mo hoku foha: pea na‘e laka ange ha manu fekai na‘e ‘i Lepanoni, ‘o ne malaki ‘a e Talatala."
    },
    {
      "verse": 10,
      "text": "‘Oku mo‘oni kuo ke taa‘i ‘a ‘Ītomi, pea kuo hiki ai ho loto: pe‘i fakausousa ai, ka ke nofo ‘i ‘api; he koe‘uma‘ā ho‘o o‘io‘i pea kovi, ka ke tō ai koe pea mo Siuta foki."
    },
    {
      "verse": 11,
      "text": "Ka ka ‘ikai tokanga ‘a ‘Amasaia. Ko ia, na‘e ‘alu hake ‘a Sioasi ko e Tu‘i ‘Isileli, ‘o na tau‘aki sio, ‘a ia mo ‘Amasaia ko e Tu‘i Siuta, ‘i Pete-sēmesi ‘a ia ‘oku kau ki Siuta."
    },
    {
      "verse": 12,
      "text": "Pea vaivai ‘a Siuta ‘i he ‘ao ‘o ‘Isileli; ‘o nau hola takitaha ki hono tēniti."
    },
    {
      "verse": 13,
      "text": "Pea puke ‘e Sioasi ko e Tu‘i ‘Isileli ‘i Pete-sēmesi ‘a ‘Amasaia ko e Tu‘i Siuta, foha ‘o Sioasi foha ‘o ‘Ahasaia, ‘o ne ha‘u ki Selusalema, ‘o ne holoki hono ‘ā mei he matanikolo ko ‘Ifalemi ‘o a‘u ki he matanikolo ‘o e tuliki, ko e kiupite ‘e fāngeau."
    },
    {
      "verse": 14,
      "text": "Pea ne to‘o ‘a e koula kotoa mo e siliva, mo e nāunau kehekehe na‘e ‘ilo ki ai ‘i he fale ‘o Sihova, pea ‘i he ngaahi fale koloa ‘o e fale ‘o e tu‘i, pea mo e kau talifaki, ‘o ne foki ki Samēlia."
    },
    {
      "verse": 15,
      "text": "Pea ko hono toe ‘o e ngāue na‘e fai ‘e Sioasi, mo hono fu‘u ivi, mo e anga ‘o ‘ena tau mo ‘Amasaia ko e Tu‘i Siuta, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli?."
    },
    {
      "verse": 16,
      "text": "Pea toka ‘a Sioasi mo ‘ene ngaahi kui, pea na‘e telio ‘i Samēlia fakataha mo e ngaahi tu‘i ‘Isileli; pea na‘e fetongi ia ‘i he pule ‘e hono foha ko Selopoame."
    },
    {
      "verse": 17,
      "text": "Pea mo‘ui atu ‘a ‘Amasaia ko e foha ‘o Soasi ko e Tu‘i Siuta hili ‘a e pekia ‘e Sioasi foha ‘o Sihoa‘asi ko e Tu‘i ‘Isileli, ‘o hongofulu mā nima ta‘u."
    },
    {
      "verse": 18,
      "text": "Pea ko hono toe ‘o e ngāue ‘a ‘Amasaia, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 19,
      "text": "Pea nau fai hono puleaki‘i ‘i Selusalema, pea na‘a ne hola ki Lākisi: pea nau fekau atu ha ni‘ihi ke tulimui ki ai ki Lākisi, pea na‘a nau tāmate‘i ia ‘i ai."
    },
    {
      "verse": 20,
      "text": "Pea na‘a nau fakaheka ia ki he fanga hoosi, ‘o nau telio ‘i Selusalema, fakataha mo ‘ene ngaahi kui ‘i Kolo-‘o-Tēvita."
    },
    {
      "verse": 21,
      "text": "Pea hanga ‘a e kakai Siuta kotoa, ‘o nau puke ‘a ‘Asalaia, (‘oku hongofulu mā ono hono ta‘u) ‘o nau fakanofo ia ke fetongi ene tamai ko ‘Amasaia."
    },
    {
      "verse": 22,
      "text": "Na‘e langa ‘e ia ‘a ‘Ēlati, ‘o fakafoki ki Siuta, hili ‘a e toka ‘a e tu‘i mo ‘ene ngaahi kui."
    },
    {
      "verse": 23,
      "text": "‘I hono hongofulu mā nima ta‘u ‘o ‘Amasaia foha ‘o Soasi ko e Tu‘i Siuta na‘e hoko ‘o tu‘i ‘i Samēlia ‘a Selopoame foha ‘o Soasi ko e Tu‘i ‘Isileli, ‘o ne fāngofulu mā taha ta‘u ai."
    },
    {
      "verse": 24,
      "text": "Pea ne fai ‘a e me‘a na‘e tau kovi ki he finangalo ‘o Sihova: na‘e ‘ikai te ne afe mei he ngaahi fu‘u angahala ‘a Selopoame foha ‘o Nīpati, ‘a ia na‘a ne fakaangahala ‘aki ‘a ‘Isileli."
    },
    {
      "verse": 25,
      "text": "Na‘e fakafoki mai ‘e ia ‘a e kau‘āfonua ‘o ‘Isileli mei he Hū‘anga ‘o Hēmati ‘o a‘u ki he Tahi ‘o e ‘Alapā; ‘o hangē ko e folofola ‘a Sihova ko e ‘Otua ‘o ‘Isileli, ‘a ia na‘a ne fakafai ‘i he‘ene tamaio‘eiki ko Siona foha ‘o ‘Amitai, ko e palōfita mei Kati-hefeli."
    },
    {
      "verse": 26,
      "text": "He na‘e ‘afio‘i ‘e Sihova kuo kona ‘aupito ‘a e mamahi ‘o ‘Isileli; he kuo ‘osi ‘a e mo‘ua pea kuo ‘osi ‘a e tau‘atāina, pea ‘oku ‘ikai ha taha ke tokoni ki ‘Isileli."
    },
    {
      "verse": 27,
      "text": "Pea tala‘ehai na‘e pehē ai ‘e Sihova ke tāmate‘i ‘a e hingoa ‘o ‘Isileli mei lalo langi: ka na‘a ne fakahaofi kinautolu ‘i he nima ‘o Selopoame foha ‘o Soasi."
    },
    {
      "verse": 28,
      "text": "Pea ko hono toe ‘o e ngāue ‘a Selopoame, mo e me‘a kotoa na‘a ne fai, mo hono fu‘u ivi, mo e anga ‘o ‘ene tau, mo e anga ‘o ‘ene ma‘u mai ki ‘Isileli ‘a Tāmasikusi, mo e me‘a ‘o Hēmati na‘e kau mu‘a ki Siuta, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli?"
    },
    {
      "verse": 29,
      "text": "Pea toka ‘a Selopoame mo ‘ene ngaahi kui fakataha mo e ngaahi Tu‘i ‘Isileli; pea na‘e fetongi ia ‘i he pule ‘e hono foha ko Sākalaia."
    }
  ],
  "timestamp": "2025-08-08T15:54:48.467355"
}