{
  "book": "EXO",
  "book_name": "Exodus",
  "chapter": 10,
  "version_id": 1307,
  "url": "https://www.bible.com/bible/1307/EXO.10",
  "verses": [
    {
      "verse": 1,
      "text": "PEA na‘e folofola ‘a Sihova kia Mōsese, Hū atu kia Felo; he kuo u fakapepe‘e hono loto mo e loto ‘o ‘ene kau tamaio‘eiki, koe‘uhi ke u fai ‘a e ngaahi faka‘ilonga ni ‘i honau ‘ao:"
    },
    {
      "verse": 2,
      "text": "pea koe‘uhi ke ke ‘a‘au ‘i he telinga ‘o ho‘o fānau mo e fānau ‘a ho‘o fānau ‘a ‘eku fai tūkuingata ‘i ‘Isipite, mo e ngaahi faka‘ilonga kuo u fokotu‘u ‘i honau lotolotonga; ke mou ‘ilo ko Sihova au."
    },
    {
      "verse": 3,
      "text": "Pea hū mai ‘a Mōsese mo ‘Ēlone kia Felo, ‘o na pehē kiate ia, Ko eni ‘a e folofola ‘a Sihova ko e ‘Otua ‘o ha‘a Hepelū, ‘E ngata ‘afē ho‘o ta‘efie fakavaivai‘i koe? Tukuange hoku kakai ke nau tauhi kiate au."
    },
    {
      "verse": 4,
      "text": "He kapau te ke fakafisi ke tukuange hoku kakai, ko au eni te u ‘omi ‘apongipongi ‘a e he‘e ki ho tafafonua:"
    },
    {
      "verse": 5,
      "text": "pea te nau ‘ufi‘ufi ‘a e mata ‘o e fonua, pea ‘e ‘ikai lava ke sio ki he kelekele: pea te nau kai hono toe kuo hao, ‘a ia na‘e fakahaofi ma‘amoutolu mei he ‘uha maka, pea te nau keina ‘a e ‘akau kotoa pē, ‘a ia kuo tupu ma‘amoutolu ‘i he vao:"
    },
    {
      "verse": 6,
      "text": "pea te nau fakafonu ho ngaahi fale mo e ngaahi fale ‘o ho‘o kau tamaio‘eiki fuli pē, mo e ngaahi fale ‘o e kakai ‘Isipite kotoa pē; ha me‘a kuo te‘eki ke mamata ki ai ho‘o ngaahi tamai, pe ko e ngaahi tamai ‘a ho‘o ngaahi tamai, talu e ‘aho ‘o ‘enau tu‘u mai ki he kelekele ni, ‘o a‘u ki he ‘aho ko eni. Pea ne tafoki ‘o hū kitu‘a meia Felo."
    },
    {
      "verse": 7,
      "text": "Pea fakatau folofola ‘a e kau tamaio‘eiki ‘a Felo ki he‘ene ‘Afio, ‘E ngata ‘afē ‘a e ‘iate kitautolu ‘a e siana ni mo ‘ene tauhele mai? Tukuange mu‘a ‘a e kau tangata, ke nau tauhi kia Sihova ko honau ‘Otua. Kuo te‘eki ke ke mea‘i kuo ‘auha ‘a ‘Isipite?"
    },
    {
      "verse": 8,
      "text": "Pea na‘e fakafoki mai ‘a Mōsese mo ‘Ēlone kia Felo: pea ne folofola kiate kinaua: Mo ō pē, ‘o tauhi ‘a Sihova ko homou ‘Otua."
    },
    {
      "verse": 9,
      "text": "Ko hai mo hai ‘e ‘alu? Pea tali ‘e Mōsese, Te mau ‘alu mo ‘emau kau talavou, mo ‘emau mātu‘a, mo ‘emau fānau tangata, mo ‘emau fānau fefine, mo ‘emau fanga sipi, mo ‘emau fanga manu lalahi: he ‘oku ‘i ai ‘emau kātoanga kia Sihova."
    },
    {
      "verse": 10,
      "text": "Pea folofola kiate kinaua, ‘E tatau ‘a e ‘iate kimoutolu ‘a Sihova pea mo ha‘aku tuku atu kimoutolu mo ho‘omou tamaiki; vakai he ko e kovi ‘oku mou sio ki ai. ‘E ‘ikai ia."
    },
    {
      "verse": 11,
      "text": "Pe‘i ‘alu ‘a kimoutolu tangata, ‘o tauhi kia Sihova; he ko ia ia na‘a mou kole ki ai. Pea na‘e kapusi kinaua mei he ‘ao ‘o Felo."
    },
    {
      "verse": 12,
      "text": "Pea folofola ‘a Sihova kia Mōsese, Mafao atu ho nima ki he fonua ‘o ‘Isipite ki he he‘e, ke nau ‘alu hake ki he fonua ‘o ‘Isipite, ‘o keina ‘a e mohuku kotoa ‘o e fonua, ‘a ia kotoa na‘e hao ‘i he ‘uha maka."
    },
    {
      "verse": 13,
      "text": "Pea mafao atu ‘e Mōsese hono tokotoko ki he fonua ‘o ‘Isipite, pea na‘e fakaangi ‘e Sihova ‘a e matangi hahake ki he fonua ‘i he ‘aho kotoa ko ia mo e pō kotoa; pongipongi hake kuo ‘omi ‘e he matangi hahake ‘a e he‘e."
    },
    {
      "verse": 14,
      "text": "Pea na‘e ‘alu hake ‘a e he‘e ki he fonua kotoa ‘o ‘Isipite, ‘o tālolo ‘i hono ngaahi feitu‘u kotoa: ko e me‘a mamafa ‘aupito; na‘e ‘ikai ha he‘e pehē ‘i mu‘a, pea ‘e ‘ikai pehē ki mui."
    },
    {
      "verse": 15,
      "text": "He na‘a nau ‘ufi‘ufi ‘a e mata ‘o e fonua kotoa, pea na‘e fakapo‘uli ‘a e fonua; pea na‘a nau kai ‘a e mohuku kotoa ‘o e fonua, pea mo e fua kotoa ‘o e ‘akau na‘e toe mei he ‘uha maka: pea na‘e ‘ikai toe ha momo‘i me‘a mata ‘i he ‘akau pe ‘i he mohuku ‘o e vao ‘i he ngaahi feitu‘u kotoa pē ‘o ‘Isipite."
    },
    {
      "verse": 16,
      "text": "Pea fakato‘oto‘o ‘e Felo ke ui mai ‘a Mōsese mo ‘Ēlone, ‘o ne pehē, Kuo u angahala kia Sihova ko homou ‘Otua, pea kiate kimoua."
    },
    {
      "verse": 17,
      "text": "Ka ko eni ke mo fakamolemole mu‘a ‘a ‘eku angahala, ‘a e tā tu‘o taha ni pē, ‘o mo hūfia kia Sihova ko homo ‘Otua ke ne ‘ave meiate au ‘a e mate pē ko eni."
    },
    {
      "verse": 18,
      "text": "Pea na‘a ne hū kitu‘a meia Felo, ‘o ne hū kia Sihova."
    },
    {
      "verse": 19,
      "text": "Pea ne liliu ‘e Sihova ‘a e matangi ko e matangi lulunga mālohi ‘aupito, pea ne ‘ave ‘a e he‘e, ‘o laku ki he Tahi Kulokula; na‘e ‘ikai toe ha he‘e ‘i he ngaahi feitu‘u kotoa pē ‘o ‘Isipite."
    },
    {
      "verse": 20,
      "text": "Ka ka fakafefeka ‘e Sihova ‘a e loto ‘o Felo, pea na‘e ‘ikai te ne fie tukuange ‘a ‘Isileli."
    },
    {
      "verse": 21,
      "text": "Pea folofola ‘a Sihova kia Mōsese, Mafao atu ho nima ki langi, pea ‘e hoko ha fakapo‘uli ki he fonua ‘o ‘Isipite; ‘io, ha po‘uli ‘e ala faa‘i."
    },
    {
      "verse": 22,
      "text": "Pea mafao atu ‘e Mōsese hono nima ki langi, pea na‘e hoko ki he ngaahi feitu‘u ‘o ‘Isipite ha po‘uli ‘o e po‘uli, ‘o ‘aho tolu."
    },
    {
      "verse": 23,
      "text": "Na‘e ‘ikai sio ‘a e taha ki he taha, pe tu‘u ha taha mei hono ta‘utu‘anga ‘i he ‘aho ‘e tolu: ka ko ha‘a ‘Isileli kotoa na‘e ‘i ai ha maama ‘i honau ngaahi nofo‘anga."
    },
    {
      "verse": 24,
      "text": "Pea ui mai ‘e Felo ‘a Mōsese mo ‘Ēlone ‘o ne folofola ange, Ō, ‘o tauhi ‘a Sihova, ngata pē ‘i ho‘omou fanga sipi mo ho‘omou manu lalahi ‘e talifaki: ke mou ō foki mo ho‘omou tamaiki."
    },
    {
      "verse": 25,
      "text": "Ka ka tali ‘e Mōsese, Ka te ke tuku mai foki ke mau ‘ave ha ngaahi feilaulau mo ha ngaahi feilaulau tutu ke mau ngaohi ma‘a Sihova ko homau ‘Otua."
    },
    {
      "verse": 26,
      "text": "‘Io, ‘e ‘alu mo kimautolu ‘emau fanga manu foki; ‘e ‘ikai tuku ha fo‘i pesipesi; he te mau to‘o mei ai ha me‘a ke tauhi ‘aki ‘a Sihova ko homau ‘Otua; pea tala‘ehai ‘oku mau ‘ilo pe ko e hā te mau tauhi ‘aki ‘a Sihova, kae‘oua ke mau a‘u ki he potu."
    },
    {
      "verse": 27,
      "text": "Ka na‘e fakafefeka ‘e Sihova ‘a e loto ‘o Felo, pea na‘e ‘ikai te ne fie tukuange kinautolu."
    },
    {
      "verse": 28,
      "text": "Pea folofola ‘a Felo kiate ia, ‘Alu meiate au, tokanga kia koe ke ‘oua na‘a ke toe sio ki hoku mata; he ko e ‘aho te ke sio ai ki hoku mata te ke mate ai."
    },
    {
      "verse": 29,
      "text": "Pea tali ‘e Mōsese, Ko ia pē kuo ke folofola ki ai, ‘e ‘ikai te u toe sio ki ho fofonga."
    }
  ],
  "timestamp": "2025-08-08T15:53:53.605435"
}