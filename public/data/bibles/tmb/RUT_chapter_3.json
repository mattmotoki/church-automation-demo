{
  "book": "RUT",
  "book_name": "Ruth",
  "chapter": 3,
  "version_id": 1307,
  "url": "https://www.bible.com/bible/1307/RUT.3",
  "verses": [
    {
      "verse": 1,
      "text": "PEA lea kiate ia ‘e he‘ene fa‘ē ko Neomai, Nga‘ata, ‘ikai koā te u kumi hao mālōlō‘anga, ka ke tu‘umālie ai?"
    },
    {
      "verse": 2,
      "text": "Pea ko eni, ‘ikai ko hota kāinga ‘a Poasi, ‘a ia na‘a ke ‘i he‘ene kau ta‘ahine? Tokua ‘oku ne fakama‘a pa‘ale ‘i he haha‘anga ‘apō."
    },
    {
      "verse": 3,
      "text": "Ko ia ke ke kaukau mo tākai, pea ‘ai ho‘o teu, pea ke ‘alu hifo ki he haha‘anga: kae‘oua na‘a fakahā koe ki he tangata kae‘oua ke ‘osi ‘ene kai mo inu."
    },
    {
      "verse": 4,
      "text": "Pea ‘i he‘ene fai ke tokoto, tokanga‘i ‘a e potu te ne toka ai; pea te ke toki hū, ‘o hu‘i ‘a e kafu ‘o hono va‘e, ‘o ke tokoto ai; pea te ne fakahā ‘e ia kiate koe ‘a e me‘a ke ke fai."
    },
    {
      "verse": 5,
      "text": "Pea ne tali ki ai, Te u fai ‘o hangē tofu pē ko ho‘o lea mai."
    },
    {
      "verse": 6,
      "text": "Pea ne ‘alu hifo ki he haha‘anga, ‘o ne fai ‘o hangē tofu pē ko hono tu‘utu‘uni ‘e he‘ene fa‘ē."
    },
    {
      "verse": 7,
      "text": "Pea kuo ‘osi ‘a e kai mo inu ‘a Poasi, pea kuo ne lo‘imohea, ‘o ne ‘alu ‘o tokoto ‘i he tafa‘aki puke koane: pea toki faka‘ete‘ete mai ‘a e fefine, ‘o tatala ‘a e kafu ‘o hono va‘e, ‘o tokoto ai."
    },
    {
      "verse": 8,
      "text": "Pea ‘i he tu‘uapō, ‘iloange na‘e ‘oho ‘a e tangata, ‘o ne tafoki ke vakai: pea tā ko e fefine ‘oku tokoto mei va‘e."
    },
    {
      "verse": 9,
      "text": "Pea ne pehē, Ko hai koe? Pea ne tali, Ko Lute au, ko ho‘o kaunanga: ko ia ke ke fofola ho kafu ki ho‘o kaunanga, he ko e koeli koe."
    },
    {
      "verse": 10,
      "text": "Pea pehē ‘e he tangata, ‘Ofa ange ‘a e ‘Eiki ke ke monū‘ia, nga‘ata: ‘oku lahi hake ho‘o fai ‘ofa ki mui ‘i he ‘uluaki, ‘i he ‘ikai te ke tokanga talavou, pe masiva, pe koloa‘ia."
    },
    {
      "verse": 11,
      "text": "Pea ko eni, nga‘ata, ‘oua te ke manavahē; te u fai ma‘au ‘a e me‘a kotoa kuo ke lea ki ai: he ‘oku ‘ilo ‘e he kolo kotoa ‘o hoku kakai ko e fefine māopo koe."
    },
    {
      "verse": 12,
      "text": "Pea ko eni, ‘oku mo‘oni ko e koeli au; ka ‘oku ai foki ha kāinga ‘oku ofi ‘iate au."
    },
    {
      "verse": 13,
      "text": "Nofo pē he pō ni, pea ka pongipongi leva, pea kapau ‘e fie hoko ko ho koeli ‘e he toko taha ko ia, lelei; tuku ke ne koeli: ka ‘oka ‘ikai te ne fie fai kiate koe ‘a e tō‘onga ‘o e koeli, tangi mo‘ui ‘a e ‘Eiki te u fai ‘e au: tokoto pē kae‘oua ke ‘aho."
    },
    {
      "verse": 14,
      "text": "Pea ne tokoto pē mei hono va‘e kae‘oua ke ‘aho hake: pea ne tu‘u ‘oku te‘eki ke fe‘ilo‘iloaki. He ne pehē ‘a e tangata, Ke ‘oua foki na‘a ‘ilo ‘a e ha‘u ‘a e fefine ki he haha‘anga."
    },
    {
      "verse": 15,
      "text": "Pea ne pehē, ‘Omi ho‘o pulupulu na, ‘o ke fakatali; pea fakatali ai ‘e he fefine, pea ne tata ki ai ha fua‘anga pa‘ale ‘e ono, ‘o ne hilifaki kiate ia: pea toki ‘alu ‘a e tangata ki he kolo."
    },
    {
      "verse": 16,
      "text": "Pea ‘i he ha‘u ‘a e fefine ki he‘ene fa‘ē, pea pehē mai ‘e ia, Ko hai koā koe, nga‘ata? Pea na‘a ne fakamatala ki ai ‘a e me‘a kotoa ne fai ‘e he tangata kiate ia."
    },
    {
      "verse": 17,
      "text": "Na‘a ne pehē foki, Ko e fua‘anga pa‘ale ‘e ono ko eni na‘a ne ‘omi kiate au; he na‘a ne pehē, ‘Oua na‘a ke ‘alu mola ki ho‘o fa‘ē."
    },
    {
      "verse": 18,
      "text": "Pea pehē ‘e he finemotu‘a, Nofo pē, nga‘ata, kae‘oua ke ke ‘ilo pe iku fēfē ‘a e me‘a; he ‘e ‘ikai manofo ‘a e tangata kae‘oua ke ne faka‘osi ‘a e me‘a he ‘aho ni."
    }
  ],
  "timestamp": "2025-08-08T15:54:28.677077"
}