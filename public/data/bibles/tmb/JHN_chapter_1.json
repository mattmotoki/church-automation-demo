{
  "book": "JHN",
  "book_name": "John",
  "chapter": 1,
  "version_id": 1307,
  "url": "https://www.bible.com/bible/1307/JHN.1",
  "verses": [
    {
      "verse": 1,
      "text": "‘I HE kamata‘anga kuo ‘i ai ‘a FOLOFOLA, pea na‘e feangai mo e ‘Otua ‘a Folofola, pea na‘e ‘Otua ‘a Folofola."
    },
    {
      "verse": 2,
      "text": "Ko e toko taha ko ia na‘e ‘i he kamata‘anga, ‘o feangai mo e ‘Otua."
    },
    {
      "verse": 3,
      "text": "Ko e hoko mai ‘a e me‘a kotoa pē na‘e fou ‘iate ia; pea na‘e ‘ikai ha momo‘i me‘a ‘e taha ‘e hoko mai, ‘o ‘ata‘atā mo ia."
    },
    {
      "verse": 4,
      "text": "‘Ilonga ha me‘a kuo hoko mai na‘e nofo ‘i he toko taha ko ia ko e mo‘ui; pea ko e mo‘ui ko ia ‘a e maama ‘a e tangata."
    },
    {
      "verse": 5,
      "text": "Pea ‘oku ulo ‘a e maama ‘i he po‘uli; pea na‘e ‘ikai lava‘i ia ‘e he po‘uli."
    },
    {
      "verse": 6,
      "text": "Na‘e hoko mai ha tangata na‘e fekau mei he ‘Otua, ko hono hingoa ko Sione."
    },
    {
      "verse": 7,
      "text": "Ko e toko taha ko ia na‘e ha‘u mo‘o fakahā, koe‘uhi ke ne fakahaa‘i ‘a e Maama, koe‘uhi ke tui ‘a e kakai kotoa pē ‘iate ia."
    },
    {
      "verse": 8,
      "text": "Na‘e ‘ikai ko ia ‘a e Maama, ka na‘a ne ‘i ai koe‘uhi ke ne fakahaa‘i ‘a e Maama."
    },
    {
      "verse": 9,
      "text": "Kuo ‘i ai ‘a e Maama mo‘onia, ‘a ia ‘oku ne huluhulu ‘a e tangata takitaha, pea ‘oku ne ha‘u ki māmani."
    },
    {
      "verse": 10,
      "text": "Na‘a ne ‘i māmani, pea ko e hoko mai ‘a māmani na‘e fou ‘iate ia, ka ka ‘ikai ‘ilo ia ‘e māmani."
    },
    {
      "verse": 11,
      "text": "Na‘a ne ha‘u ki hono ‘api tonu, ka ka ‘ikai tali ia ‘e hono kakai ‘o‘ona."
    },
    {
      "verse": 12,
      "text": "Ka ka ‘ilonga kinautolu na‘e ma‘u ia, na‘a ne fakamafai‘i kinautolu ke hoko ko e fānau ‘a e ‘Otua, ‘io, ‘a kinautolu ‘oku tui pīkitai ki hono huafa:"
    },
    {
      "verse": 13,
      "text": "‘A kinautolu na‘e ‘ikai fakatupu ‘e ha toto, pe ‘e he loto ‘o kakano, ‘uma‘ā ‘e ha loto ‘o ha tangata, ka ‘e he ‘Otua."
    },
    {
      "verse": 14,
      "text": "Pea na‘e hoko ‘a Folofola ko e kakano; ‘o ne fokotu‘u hono tāpanekale ‘i hotau lotolotonga, pea na‘a tau mamata ki hono Sikaina (ko ha lāngilangi na‘e taau mo ha ‘alo-tofu-pē-taha kuo ha‘u mei he‘ene tamai)–ta ‘oku ne fonu ‘i he kelesi mo e mo‘oni."
    },
    {
      "verse": 15,
      "text": "(Oku fakahā ia ‘e Sione, ‘io, kuo ne kalanga ‘o pehē, Ko eni ia na‘a ku lea ki ai, Ko ia ‘oku ne muimui mai kuo ne laka ‘o mu‘omu‘a ‘iate au: koe‘uhiā na‘a ne ‘i mu‘a noa pē ‘iate au.)"
    },
    {
      "verse": 16,
      "text": "He na‘a tau ma‘u kotoa pē mei he‘ene fonu ko ia, ‘io, ‘o taufetongi he kelesi mo ha kelesi."
    },
    {
      "verse": 17,
      "text": "He na‘e fou ‘a e Lao ‘ia Mōsese, ko e me‘a tuku mai; ka ka fou ‘a e kelesi mo e mo‘oni ‘ia Sīsū Kalaisi, ‘o mātu‘aki hiki mai."
    },
    {
      "verse": 18,
      "text": "Ko e me‘a ki he ‘Otua, kuo te‘eki ke mamata ki ai ‘e ha taha ‘i ha taimi; ko e ‘Otua tofu-pē-taha-ne-fakatupu, ‘a ‘Ene ‘Afio ‘oku ne a‘u ki he fatafata ‘o e Tamai, ko IA ia na‘a ne fakamatala IA."
    },
    {
      "verse": 19,
      "text": "Pea ko eni ‘a e fakahā ‘e Sione, ‘i he fekau ange ki ai mei Selusalema ‘e ha‘a Siu hani taula‘eiki mo hani Līvaite, ke fakafehu‘i kiate ia, ‘o pehē, Ko hai tū koe?"
    },
    {
      "verse": 20,
      "text": "Pea na‘a ne fakahā pē, ‘o ‘ikai te ne faka‘ikai‘i; ‘io, na‘a ne fakahā. ‘Oku ‘ikai ko au ia ‘a e Mīsaia."
    },
    {
      "verse": 21,
      "text": "Pea nau fehu‘i kiate ia, Pea ko hai nai koe? ko ‘Ilaisiā? Pea ne pehē, ‘Oku ‘ikai. Ko koe ‘apē ‘a e palōfita? Ka ka tali ‘e ia, ‘Ikai."
    },
    {
      "verse": 22,
      "text": "Pea nau pehē ki ai, Pea ko hai ai koe? koe‘uhi ke ai ha‘amau tala kiate kinautolu na‘e fai homau fekau. Ko e hā ho‘o poa kiate koe?"
    },
    {
      "verse": 23,
      "text": "Pea lea ia ‘o pehē, Ko au ‘a e le‘o ‘o ha toko taha ‘oku kalanga he toafa, Fakatotonu ‘a e hā‘ele‘anga ‘o Sihova: ‘O hangē ko e lea ‘a e palōfita ko ‘Aisea."
    },
    {
      "verse": 24,
      "text": "Pea kuo fekau mai ha ni‘ihi mei he Fālesi."
    },
    {
      "verse": 25,
      "text": "Pea fehu‘i ‘e kinautolu ‘o nau pehē ki ai, Pea ko e hā ‘oku ke fai papitaiso ai, ‘o kapau ‘oku ‘ikai ko e Mīsaia koe, pe ko ‘Ilaisiā, ‘uma‘ā ‘a e Palōfita?"
    },
    {
      "verse": 26,
      "text": "Tali pē ‘a Sione kiate kinautolu, ‘o pehē, Ko au ‘oku ou papitaiso vai: ‘oku tu‘u ‘i homou lotolotonga ha toko taha ‘oku ‘ikai te mou ‘ilo ki ai:"
    },
    {
      "verse": 27,
      "text": "‘oku muimui mai ia, ko e toko taha ‘oku ‘ikai te u taau ke vete ‘a e nono‘o ‘o hono topuva‘e."
    },
    {
      "verse": 28,
      "text": "Na‘e hoko ‘a e ngaahi me‘a ni ‘i Pētani ‘i Tu‘a-Soatani, ko e potu na‘e nofo ai ‘a Sione ‘i he‘ene fai papitaiso."
    },
    {
      "verse": 29,
      "text": "Ko e ‘aho na‘a na feholoi, na‘a ne sio kia Sīsū ‘oku ha‘u kiate ia, pea ne pehē; Vakai, ko ena ‘a e Lami ‘a e ‘Otua, ‘a ia ‘oku ne ‘ave ‘a e angahala ‘a māmani!"
    },
    {
      "verse": 30,
      "text": "Ko eni ia ‘a e toko taha ne u lea ki ai, ‘Oku muimui mai ha tangata, ‘a ia kuo ne laka ‘o mu‘omu‘a ‘iate au: koe‘uhi na‘a ne ‘i mu‘a noa pē ‘iate au."
    },
    {
      "verse": 31,
      "text": "Pea na‘e ‘ikai te u ‘ilo ia ‘e au: ka ko hono fakahā ki ‘Isileli, ko hono ‘uhinga ia ‘o ‘eku ha‘u ‘o papitaiso vai."
    },
    {
      "verse": 32,
      "text": "Pea na‘e fakahā ‘e Sione ‘o pehē, Kuo u mamata ki he Laumālie ‘oku ‘alu hifo mei langi ‘i he tatau ‘o ha lupe, ‘o nofo‘i ia."
    },
    {
      "verse": 33,
      "text": "Pea na‘e ‘ikai te u ‘ilo ia ‘e au: ka ko ia na‘a ne fekau au ke papitaiso vai na‘a ne folofola mai, ‘o pehē, Ko e toko taha te ke mamata ki ai, ‘oku ‘alu hifo ‘a e Laumālie, ‘o nofo‘i ia, ko ia ia ‘oku fai papitaiso ‘aki ‘a e Laumālie Mā‘oni‘oni."
    },
    {
      "verse": 34,
      "text": "Pea kuo u mamata ‘e au, pea kuo u fakahā, Ko eni ia ‘a e ‘Alo ‘o e ‘Otua."
    },
    {
      "verse": 35,
      "text": "Ko e ‘aho na‘a na feholoi na‘e tu‘u foki ‘a Sione, pea ai mo ha toko ua ‘i he‘ene kau ako;"
    },
    {
      "verse": 36,
      "text": "pea ne siofia ‘a Sīsū ‘i he‘ene ‘eve‘eva, ‘o ne pehē; Vakai, ko ena ‘a e Lami ‘a e ‘Otua!"
    },
    {
      "verse": 37,
      "text": "Pea fanongo ‘a e ongo ako ki he‘ene lea, pea na muimui kia Sīsū."
    },
    {
      "verse": 38,
      "text": "Pea tafoki ange ‘a Sīsū, ‘o ne vakai ki he‘ena muimui mai, pea ne pehē kiate kinaua, Ko e hā nai ‘oku mo kumi?"
    },
    {
      "verse": 39,
      "text": "Pea na pehē ki ai, Lāpai, (‘a ia ko hono hiki, Tangata‘eiki ‘oku ke nofo ‘i fē?"
    },
    {
      "verse": 40,
      "text": "Pea pehē ‘e ia kiate kinaua, Mo omi, ka mo sio ki ai. Ko ia na‘a na ō, ‘o mamata ki he potu na‘a ne nofo ai, ‘o nau nonofo mo ia ke ‘osi ‘a e ‘aho ko ia: na‘e fe‘unga ‘a pē mo hono hongofulu ‘o e houa."
    },
    {
      "verse": 41,
      "text": "Ko e toko taha ‘i he ongo me‘a na‘e fanongo ki he me‘a ‘a Sione, ‘o muimui kia Sīsū, ko ‘Anitelū, ko e tehina ‘o Saimone Pita."
    },
    {
      "verse": 42,
      "text": "Ko ia ia na‘a ne motu‘a ma‘u hono tokoua ‘o‘ona ko Saimone, ‘o ne pehē ki ai, ‘ē, kuo ma ‘ilo ‘a e Mīsaia, (‘a ia ko hono hiki, ko Kalaisi)."
    },
    {
      "verse": 43,
      "text": "Pea na‘a ne taki ia kia Sīsū, pea siofia ia ‘e Sīsū, ‘o ne pehē, Ko Saimone koe, ko e foha ‘o Sione: ‘e ui koe ko Kīfasi, (‘a ia ka hiki mai, ko Pita, pe ko Maka.)"
    },
    {
      "verse": 44,
      "text": "Ko e ‘aho na‘a na feholoi na‘a ne loto ke ‘alu ki Kāleli; pea kumi ‘e Sīsū kia Filipe, ‘o ne pehē ki ai, Ke ke muimui kiate au."
    },
    {
      "verse": 45,
      "text": "Pea ko Filipe ko e toko taha ia mei Petesaita, ko e tupu ‘i he kolo ‘o ‘Anitelū mo Pita."
    },
    {
      "verse": 46,
      "text": "Pea kumi ‘e Filipe ‘a Nātaniela, ‘o ne pehē ki ai, ‘Ē, ko e Toko Taha na‘e lea ki ai ‘a Mōsese ‘i he Tohi Lao, mo e Ka u Palōfita, kuo mau ‘ilo ia, ‘a Sīsū mei Nāsaleti, ko e foha ‘o Siosifa."
    },
    {
      "verse": 47,
      "text": "Pea pehē ange ‘e Nātaniela, ‘O ala tupu koā ha lelei mei Nāsaleti? Pea lea ‘a Filipe ki ai, Ha‘u ‘o mamata."
    },
    {
      "verse": 48,
      "text": "Pea sio ‘e Sīsū kia Nātaniela ‘oku ha‘u kiate ia, pea ne lea ai ‘o pehē; Vakai, ko ena ha ‘Isileli mo‘oni: ‘oku ‘ikai ha kākā ‘iate ia!"
    },
    {
      "verse": 49,
      "text": "Pea lea ki ai ‘a Nātaniela, Ko ho‘o ‘ilo au mei fē? Pea tali ‘e Sīsū ‘o ne pehē ki ai, ‘I he te‘eki ke ui koe ‘e Filipe, lolotonga ho‘o ‘i he lolo fiki, na‘a ku sio kiate koe."
    },
    {
      "verse": 50,
      "text": "Pea tali ‘e Nātaniela, Lāpai, ko koe ia ‘a e ‘Alo ‘o e ‘Otua; ko e Tu‘i ‘Isileli koe."
    },
    {
      "verse": 51,
      "text": "Pea tali ‘e Sīsū, ‘o ne pehē kiate ia, ‘Oku ke tui koā, koe‘uhi ko ‘eku pehē atu, ne u ‘ilo koe ‘i he lolo fiki? Te ke mamata ki ha ngaahi me‘a ‘oku lahi ange ‘i he me‘a pehē."
    },
    {
      "verse": 52,
      "text": "Pea pehē ange ‘e ia, Ko au ē, ko au ē, ‘oku ou tala kiate kimoutolu, Te mou mamata ki he langi kuo fakaava, pea oku ‘alu hake mo ‘alu hifo ‘a e kau ‘āngelo ‘a e ‘Otua ‘i he Fanautama ‘a Tangata."
    }
  ],
  "timestamp": "2025-08-08T15:57:13.672373"
}