{
  "book": "TIT",
  "book_name": "Titus",
  "chapter": 1,
  "version_id": 1307,
  "url": "https://www.bible.com/bible/1307/TIT.1",
  "verses": [
    {
      "verse": 1,
      "text": "TŪ ko au Paula ko e tamaio‘eiki ‘a e ‘Otua, kae‘uma‘ā ko e ‘aposetolo ‘a Sīsū Kalaisi ma‘a e tui ‘a e kau Fili ‘e he ‘Otua,"
    },
    {
      "verse": 2,
      "text": "pea ma‘anau ‘ilo kānokano ki he mo‘oni, ‘a e mo‘oni ‘oku ne langa‘i ‘a e lotu, ‘i he ‘amanaki ki he mo‘ui ta‘engata, ‘a ia ne tala‘ofa ‘e he ‘Otua ta‘efa‘a loi mei he ngaahi kuonga ‘o ‘ītāniti."
    },
    {
      "verse": 3,
      "text": "Ka na‘a ne fakahā ‘i hono ngaahi kuonga totonu ‘a ‘ene folofola, ‘i he malanga ‘a ia na‘e tu‘anaki au ‘o tuku ki ai, ‘i he fekau ‘a hotau ‘Otua Fakamo‘ui–"
    },
    {
      "verse": 4,
      "text": "ko ‘eku tohi kia Taitusi, ko hoku foha mo‘oni ‘i he lotu ‘oku ta taha ai. ‘Ofa ke ke ma‘u kelesi mo e fiemālie, mei he ‘Otua ko e Tamai, mo Kalaisi Sīsū ko hotau Fakamo‘ui."
    },
    {
      "verse": 5,
      "text": "Ko hono ‘uhinga ‘eni ‘o ‘eku tuku koe ‘i Kēliti, koe‘uhi ke ke fai atu ‘a e fakatonutonu ‘o e ngaahi me‘a na‘e toe, ‘o fakanofo faifekau ‘i he kolo hokohoko ‘o hangē ko ‘eku tu‘utu‘uni atu–"
    },
    {
      "verse": 6,
      "text": "kapau ko e toko taha ia ‘oku ‘ikai ha lau ki ai, ko e husepāniti ‘o ha fefine pē taha, ‘oku ‘i ai ‘ene fānau ‘oku lotu, pea kuo ‘ikai faka‘ilo kinautolu ‘i ha fakamaveuveu, pe ko e fānau talangata‘a."
    },
    {
      "verse": 7,
      "text": "He ko hono tonu ‘o ia ‘oku pule ‘i he siasi ke ta‘elau‘i, he ko e sētuata ‘a e ‘Otua; ko e toko taha ‘oku ‘ikai tangi ke tu‘u ‘ana, ‘oku ‘ikai ‘itangofua, ‘oku ‘ikai uaine‘ia, ‘oku ‘ikai fa‘a tā, ‘oku ‘ikai havala ki he pa‘anga ‘uli;"
    },
    {
      "verse": 8,
      "text": "ka ko e taha ‘oku fa‘a fakaafe ‘āunofo, ‘oku ‘ofa ki he me‘a ‘oku lelei, ‘oku anga fakapotopoto, ‘oku faitotonu, ‘oku mā‘oni‘oni, ‘oku anga fakama‘uma‘u."
    },
    {
      "verse": 9,
      "text": "‘Oku ne piki pē ki he tokāteline mo‘oni, ‘a ia na‘a ne ako ai; koe‘uhi ke ne mafai fakatou‘osi ke enginaki ‘aki ‘a e tokāteline haohaoa, pea ke ikuna ‘a kinautolu ‘oku faka‘ikai."
    },
    {
      "verse": 10,
      "text": "He ‘oku ‘i ai ha kau talangata‘a, (ko honau tokolahi mei ha‘a Kamu), ‘oku lea launoa, mo fakahala‘i ‘a e loto ‘o e kakai;"
    },
    {
      "verse": 11,
      "text": "‘ē, ko hono totonu ke tau tāpuni ‘a e ngutu ‘o e kakai ko ia, he ko e fa‘ahinga ‘oku nau fakahinga ‘a e ngaahi fāmili honau kotoa, he‘enau ako‘aki ‘a e ngaahi me‘a ta‘etaau ko ‘enau sio koloa ‘uli."
    },
    {
      "verse": 12,
      "text": "‘Oku lau ‘e he toko taha ‘o e kakai na, ko e fo‘i palōfita ‘onautolu, ‘o ne pehē, Ko e anga ai pē ‘o e kau Kēliti ke loi: ko e fanga manu fekai kinautolu; ko e koto kete pe fakapikopiko."
    },
    {
      "verse": 13,
      "text": "‘Oku mo‘oni ‘a e tala ko ia, ko ia ke ke valoki māsila kinautolu, koe‘uhi ke mo‘ui lelei ‘enau lotu;"
    },
    {
      "verse": 14,
      "text": "‘o ‘oua te nau nofo ki he ngaahi talatupu‘a faka-Siu, mo e ngaahi tu‘utu‘uni ‘a ha kau tangata ‘oku afe mei he totonu."
    },
    {
      "verse": 15,
      "text": "‘Oku ma‘a ‘a e me‘a kotoa pē kiate kinautolu ‘oku ma‘a; ka kiate kinautolu kuo ‘uli mo ta‘etui ‘oku ‘ikai ke ma‘a ha me‘a, ka kuo ‘uli pē honau loto mo e konisēnisi fakatou‘osi."
    },
    {
      "verse": 16,
      "text": "‘Oku nau lau ‘oku nau ‘ilo ‘a e ‘Otua, ka ‘i he‘enau ngaahi ngāue ‘oku nau faka‘ikai‘i ia, ‘e he‘enau fakalielia mo talangata‘a, mo e ‘ikai ha‘anau momo‘i sia‘a ‘i ha ngāue ‘oku lelei."
    }
  ],
  "timestamp": "2025-08-08T15:57:51.965341"
}