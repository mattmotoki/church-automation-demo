{
  "book": "ACT",
  "book_name": "Acts",
  "chapter": 15,
  "version_id": 1307,
  "url": "https://www.bible.com/bible/1307/ACT.15",
  "verses": [
    {
      "verse": 1,
      "text": "PEA na‘e ai ha tu‘unga me‘a na‘e ‘alu hifo mei Siutea, ‘o nau kamata ako ki he kāinga, ‘o pehē, Kapau ‘e ‘ikai te mou kamu, ‘o hangē ko e tu‘utu‘uni ‘a Mōsese, ‘e ‘ikai te mou lava ke mo‘ui."
    },
    {
      "verse": 2,
      "text": "Pea ‘i he hoko ai ha fu‘u fetu‘usi mo fe‘eke ‘a Paula mo Pānepasa pea mo kinautolu, na‘a nau tu‘utu‘uni ke ō hake ki Selusalema ‘a Paula mo Pānepasa, pea mo ha tu‘unga me‘a meiate kinautolu, ‘o ‘ave ‘a e me‘a ni ki he kau ‘Aposetolo mo e kau faifekau."
    },
    {
      "verse": 3,
      "text": "Pea kuo moimoi‘i ‘a kinaua ‘e he siasi, na‘a na ‘asi atu ‘i Finisia mo Samēlia, ‘o nau ‘āuliliki ‘a e liliu ‘a Senitaile, pea mātu‘aki fiefia ai ‘a e kāinga kotoa."
    },
    {
      "verse": 4,
      "text": "Pea ‘i he‘ena hoko atu ki Selusalema, na‘e tali lelei kinaua ‘e he siasi, mo e kau ‘Aposetolo, mo e kau faifekau; pea fakamatala foki ‘e kinaua ‘a e ngaahi fu‘u me‘a kuo fai ‘e he ‘Eiki ‘i he‘ene kau mo kinaua."
    },
    {
      "verse": 5,
      "text": "Ka na‘e tu‘u mai ha ni‘ihi ‘iate kinautolu na‘e kau ki he fa‘ahi Fālesi, ko e tu‘unga me‘a kuo lotu, pea nau pehē, ‘Oku totonu ke kamu ‘a e fa‘ahinga ko ia, pea ke tu‘utu‘uni foki ke nau tauhi ‘a e Lao ‘a Mōsese."
    },
    {
      "verse": 6,
      "text": "Na‘e fakataha foki ‘a e kau ‘Aposetolo mo e kau faifekau ke vakai ‘a e me‘a ni."
    },
    {
      "verse": 7,
      "text": "Pea kuo fuoloa ‘enau fakakikihi, pea tu‘u ‘a Pita, ‘o ne pehē kiate kinautolu, ‘a e kāinga mātu‘a, ‘oku mou lāu‘ilo, ko e me‘a talu mei mu‘a ‘a e fili ‘e he ‘Eiki ‘i homou lotolotonga, ko ‘o‘oku ni ngutu ‘e fanongo mei ai ‘a e Senitaile ki he tala ‘o e Kōsipeli, ‘o nau lotu."
    },
    {
      "verse": 8,
      "text": "Pea ko e ‘Otua ‘oku tokaima‘ananga ki ai ‘a e loto, na‘a ne fakamo‘oni ma‘anautolu, he‘ene foaki ki ai ‘a e Laumālie Mā‘oni ‘oni, ‘o hangē ko ‘ene fai kiate kitautolu."
    },
    {
      "verse": 9,
      "text": "Pea na‘e ‘ikai te ne momo‘i faikehekehe kiate kitautolu mo kinautolu, he‘ene fakama‘a honau loto ‘aki ‘enau tui."
    },
    {
      "verse": 10,
      "text": "Pea ko e hā ai ‘oku mou ala‘aki ki he ‘Otua ‘i he taimi ni, ‘o mou pehē ke ‘ai ha ‘ioke ki he u‘a ‘o e kau ako, ‘a e ha‘amonga ko ia na‘e ‘ikai fa‘a tu‘uaki ‘e he‘etau ngaahi kui, pe ko kitautolu?"
    },
    {
      "verse": 11,
      "text": "‘Osi, ‘oku tau tui te tau mo‘ui ‘i he kelesi ‘a e ‘Eiki ko Kalaisi, ‘o hangē tofu pē ko kinautolu."
    },
    {
      "verse": 12,
      "text": "Pea toki sīlongo ai ‘a e fakataha kotoa, ‘o nau fakafanongo kia Pānepasa mo Paula, he‘ena fakamatala ‘a e ngaahi me‘a mana mo fakaofo ne fai ‘e he ‘Otua ‘iate kinaua ‘i he lotolotonga ‘o e Senitaile."
    },
    {
      "verse": 13,
      "text": "Pea kuo longo leva kinaua, pea tali ‘e Sēmisi ‘o ne pehē, ‘A e kāinga Mātu‘a, mou tokanga mai kiate au."
    },
    {
      "verse": 14,
      "text": "Kuo fakamatala ‘e Saimone ‘a e ‘uluaki ‘a‘ahi mai ‘a e ‘Otua ke to‘o mei he Senitaile ha kakai ke kau ki hono huafa."
    },
    {
      "verse": 15,
      "text": "Pea ‘oku hoa mo ia ‘a e ngaahi tala ‘a e kau Palōfita; vakai ‘a e potu ko eni."
    },
    {
      "verse": 16,
      "text": "Hili ia te u foki mai, pea te u toe langa ‘a e tēniti ‘o Tēvita kuo holo; pea te u toe ngaohi hono ngaahi potu kuo maumau, pea te u fokotu‘u ia ke totonu:"
    },
    {
      "verse": 17,
      "text": "koe‘uhi ke toki fekumi ki he ‘Eiki ‘a hono toe ‘o e kakai, pea mo e Senitaile kotoa pē; he kuo ui‘aki ‘a kinautolu hoku hingoa, ‘io, ‘a kinautolu."
    },
    {
      "verse": 18,
      "text": "Ko e folofola ē ‘a e ‘Eiki, ‘a ia ‘oku ne fai ‘a e ngaahi me‘a ni, ko e ngaahi me‘a ‘iloa talu mei mu‘a."
    },
    {
      "verse": 19,
      "text": "Ko ia, ko hoku loto, ke ‘oua na‘a tau fakakina‘i ‘a kinautolu ‘i he Senitaile ‘oku tafoki mai ki he ‘Otua:"
    },
    {
      "verse": 20,
      "text": "ka tau tohi kiate kinautolu ke nau faka‘ehi‘ehi mei he ngaahi me‘a kuo ‘uli‘i ‘e he ‘aitoli, pea mei he fe‘auaki, mo e manu kuo sisina, pea mei he toto."
    },
    {
      "verse": 21,
      "text": "Koe‘uhi, talu ‘e ngaahi to‘utangata ‘o ono‘aho mo e ma‘u ‘e Mōsese ha ni‘ihi ‘i he kolo kotoa pē ke malanga‘aki ia, ko e me‘a ‘i he lau ‘ene tohi ‘i he ngaahi falelotu ‘i he Sāpate hokohoko."
    },
    {
      "verse": 22,
      "text": "Pea na‘e toki hā lelei ki he kau ‘Aposetolo mo e kau faifekau, pea kau ai ‘a e siasi kātoa, ke fili hanau ongo tangata, ‘o fekau atu ke ō mo Paula mo Pānepasa ki ‘Aniteoke; ko Siutasi na‘e ui Pāsapa, pea mo Sailosi, ko e ongo matāpule na‘e takimu‘a ‘i he ha‘oha‘onga ‘o e Kāinga."
    },
    {
      "verse": 23,
      "text": "Pea nau fai ha tohi ‘o ‘atu ‘iate kinautolu, ‘o pehē: “KO KIMAUTOLU ko e kau ‘Aposetolo, mo e kāinga ‘oku faifekau, ‘oku mau ‘ofa atu ki ke kāinga ‘i ‘Aniteoke, mo Sīlia, mo Silisia, kuo hū mai mei he Senitaile.”"
    },
    {
      "verse": 24,
      "text": "“Ko e me‘a ‘i he‘emau fanongo ‘oku ai ha ni‘ihi kuo ‘alu atu meiate kimautolu, ‘o fakahoha‘asia kimoutolu ‘aki ha ngaahi lau, mo uesia homou laumālie, ka na‘e ‘ikai ko ‘emau fekau ‘enau ‘alu:"
    },
    {
      "verse": 25,
      "text": "ko ia na‘e hā lelei kiate kimautolu ‘i he‘emau loto taha, ke fili ha ongo tangata ‘o fekau atu kiate kimoutolu, fakataha mo si‘omau ‘ofa‘anga ko Pānepasa mo Paula."
    },
    {
      "verse": 26,
      "text": "‘a ia ko e ongo me‘a kuo li‘aki ‘ena mo‘ui koe‘uhi ko e huafa ‘o hotau ‘Eiki ko Sīsū Kalaisi."
    },
    {
      "verse": 27,
      "text": "Ko ia, kuo mau fekau atu ‘a Siutasi ma Sailosi, ‘a ia te na tala ngutu foki ‘a e ngaahi me‘a ni.”"
    },
    {
      "verse": 28,
      "text": "“He kuo hā lelei ki he Laumālie Mā‘oni‘oni mo kimautolu, ke ‘oua na‘a toe ‘ai mo ha kavenga kiate kimoutolu, ngata pē ‘i he ngaahi me‘a ko eni, ‘a ia kuo pau;"
    },
    {
      "verse": 29,
      "text": "ke mou faka‘ehi‘ehi mei he ngaahi me‘a kuo ‘oatu ki he ‘aitoli, pea mo e toto, mo e manu kuo sisina, pea mo e fe‘auaki. Pea kapau te mou tauhi kimoutolu mei he ngaahi me‘a ko ia, te mou lelei.” “‘Ofa atu.”"
    },
    {
      "verse": 30,
      "text": "Pea kuo tukuange kinautolu, pea nau hoko hifo ki ‘Aniteoke: pea nau fakataha ‘a e kakai, ‘o ‘ange ‘a e tohi:"
    },
    {
      "verse": 31,
      "text": "pea hili hono lau na‘a nau fiefia ‘i he tokoni kuo fai."
    },
    {
      "verse": 32,
      "text": "Pea ko Siutasi mo Sailosi ko e ongo palōfita foki kinaua, pea na‘e lahi ‘ena lea he‘ena tokoni ‘a e kāinga mo poupou honau loto."
    },
    {
      "verse": 33,
      "text": "Pea kuo fuofuoloa ‘ena nofo ai, pea na‘e toki tuku fiemālie atu kinaua ‘e he kāinga, ke na ō kiate kinautolu ne fekau mei ai kinaua."
    },
    {
      "verse": 34,
      "text": "Neongo ia, na‘e kei fiemālie pē ‘a Sailosi ke nofo atu ai."
    },
    {
      "verse": 35,
      "text": "Ka ka nofo atu pē ‘a Paula mo Pānepasa ‘i ‘Aniteoke, ‘o na faiako ai mo malanga‘aki ‘a e folofola ‘a e ‘Otua, fakataha mo ha ni‘ihi kehe."
    },
    {
      "verse": 36,
      "text": "Pea na‘e faifai pea pehē ‘e Paula kia Pānepasa, Ta foki mu‘a, ‘o ‘a‘ahi ki he kāinga ‘i he ngaahi kolo kehekehe na‘a ta malanga‘aki ai ‘a e folofola ‘a e ‘Eiki, ‘o vakai pe ‘oku nau fēfē."
    },
    {
      "verse": 37,
      "text": "Pea na‘e loto ‘a Pānepasa ke ‘ave ‘a Sione foki, ‘a ia ko hono hingoa ‘e taha ko Ma‘ake."
    },
    {
      "verse": 38,
      "text": "Ka ko e fakakaukau ‘a Paula kiate ia na‘e li‘aki kinaua ‘i Pamifilia, ‘o ‘ikai ‘alu mo kinaua ki he ngāue, ‘oku ikai totonu ke ‘ave ha toko taha pehē."
    },
    {
      "verse": 39,
      "text": "Pea hoko ai ha kē; ko ia na‘a na māvae: pea ‘ave ‘e Pānepasa ‘a Ma‘ake, ‘o ne folau ki Saipalo."
    },
    {
      "verse": 40,
      "text": "Ka ko Paula na‘a ne fili ‘a Sailosi, ‘o ne fononga: ka na‘e tomu‘a tukuange ia ‘e he kāinga ki he ‘ofa ‘a e ‘Eiki."
    },
    {
      "verse": 41,
      "text": "Pea ne ‘asi atu ‘i Sīlia mo Silisia, ‘o ne poupou ‘a e ngaahi siasi."
    }
  ],
  "timestamp": "2025-08-08T15:57:20.419042"
}