{
  "book": "EZK",
  "book_name": "Ezekiel",
  "chapter": 21,
  "version_id": 1307,
  "url": "https://www.bible.com/bible/1307/EZK.21",
  "verses": [
    {
      "verse": 1,
      "text": "PEA na‘e hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Hako‘i-tangata, ‘ai ho mata ke hanga ki Selusalema, pea ke mokulu ha‘o lea ki he ngaahi potu tapu, pea ke fai ha‘o palofisai ki he kelekele ‘o ‘Isileli."
    },
    {
      "verse": 3,
      "text": "Pea te ke pehē ki he kelekele ‘o ‘Isileli, Ko e folofola ‘eni ‘a Sihova, Ko au ē ‘oku ou teu fai mo koe, pea te u unuhi ‘eku heletā mei hono ‘ai‘anga, pea te u tu‘usi meiate koe ‘a e faitotonu mo e faihala."
    },
    {
      "verse": 4,
      "text": "Ko e me‘a ‘i he‘eku tu‘usi meiate koe ‘a e faitotonu mo e faihala, ko hono ‘uhinga ia ‘e ‘alu atu ai ‘eku heletā mei hono ‘ai‘anga ki he kakano kotoa, mei he tonga ki he tokelau."
    },
    {
      "verse": 5,
      "text": "Pea ‘e ‘ilo ‘a e kakano kotoa, ko au Sihova kuo u unuhi ‘eku heletā mei hono ‘ai‘anga: ‘e ‘ikai toe foki ki ai."
    },
    {
      "verse": 6,
      "text": "Ko ia, Hako‘i-tangata, ko ho‘o me‘a ke fai, ke ke ‘ai ho‘o fu‘u to‘e; ‘io, ke ke to‘e ‘i honau ‘ao ke motu ho kongaloto, pea ke fai ha fu‘u mamahi."
    },
    {
      "verse": 7,
      "text": "Pea ka nau ka pehē kiate koe, Ko e hā ‘oku ke to‘e ai? pea ke ke tali, Koe‘uhi ko e ongoongo ‘oku ha‘u ‘a e me‘a: pea ‘e vai ‘a e loto kotoa, pea tāupe ‘a e nima fua pē, pea fakapo‘uli ‘a e laumālie kotoa, pea mo e tui kotoa ‘e fetafei ‘i he vai; vakai ‘oku ha‘u, ‘io, ‘e hoko–ko ‘Ātonai Sihova ia mei he Ta‘ehāmai."
    },
    {
      "verse": 8,
      "text": "Pea hoko ‘a e folofola ‘a Sihova kiate au, ‘o pehē,"
    },
    {
      "verse": 9,
      "text": "Hako‘i-tangata, ke ke palofisai mo ke pehē, Ko e folofola ‘eni ‘a ‘Ātonai; Lea, ‘o pehē, Ko e heletā ē, Ko e heletā! Kuo faka‘alo, Pea kuo fakangingila foki:"
    },
    {
      "verse": 10,
      "text": "Kuo faka‘alo, Koe‘uhi ke ne fai ha fu‘u tāmate; Kuo fakangingila, Koe‘uhi ke tapa hangē ko e ‘uhila. Pea te tau fiefia koā? ‘Oku ta‘etoka‘i ‘e ia ‘a e sēpita ‘o hoku foha, ‘Io, ‘a e ‘akau kotoa."
    },
    {
      "verse": 11,
      "text": "‘Io, kuo tuku ia ke fakangingila, Koe‘uhi ke puke ‘e he nima: ‘Āua, kuo faka‘alo ‘a e heletā, Pea kuo fakangingila, Koe‘uhi ke tuku ki he nima ‘o e tama tāmate."
    },
    {
      "verse": 12,
      "text": "Hako‘i-tangata, ‘ioho mo ‘oiauē: he kuo hoko ia ki hoku kakai, kuo hoko ia ki he hou‘eiki ‘Isileli kotoa: kuo li‘aki kinautolu ki he heletā fakataha mo hoku kakai: ko ia ke ke sī tenga."
    },
    {
      "verse": 13,
      "text": "He ko e sivi ‘oku fai, pea huanoa ‘o kapau foki ‘oku ne ta‘etoka‘i ‘a e sēpita: ‘e ‘ikai kei ‘i ai –ko ‘Ātonai Sihova ia mei he Ta‘ehāmai."
    },
    {
      "verse": 14,
      "text": "Ko ia, Hako‘i-tangata, hanga koe, ‘o palofisai, pea ke pasi nima. Pea ke hoko ‘a e heletā ‘o lōtolu; ‘A e heletā na‘e veloi ‘aki ‘a e kau tāmatea na; ‘A e heletā na‘e veloi ‘aki ‘a e tāmatea na; ‘A e taha lahi ko ia: ‘Isa, ‘oku ne ‘ākilotoa kinautolu;"
    },
    {
      "verse": 15,
      "text": "Kuo u ‘ai ‘a e heletā faka‘auha Ki honau ngaahi matanikolo kotoa, Koe‘uhi ke vai ‘a e loto, Pea ke fakalahi ai ‘enau ngaahi humu: Uē! kuo ngaohi ke hangē ko e ‘uhila, Kuo fakamata ke tāmate‘i;"
    },
    {
      "verse": 16,
      "text": "Ke ke tūkuingata, Heletā, ki he to‘omata‘u, ‘Ai ho mata ki he to‘ohema; Ha potu pe kuo tu‘utu‘uni ke sio ho mata ki ai."
    },
    {
      "verse": 17,
      "text": "Pea ko au foki te u pasipasi hoku nima, pea te u fakamatematē ‘eku kakaha: ko au Sihova kuo u lea."
    },
    {
      "verse": 18,
      "text": "Pea hoko ‘a e folofola ‘a Sihova kiate au, ‘o pehē,"
    },
    {
      "verse": 19,
      "text": "Siini, Hako‘i-tangata, tā ma‘au ha fakatātā, ha ongo hala ki he ha‘u ‘a e heletā ‘a e Tu‘i Pāpilone; ‘e hu‘u ‘a e ongo hala mei ha fonua pē taha: pea te ke tā ha tuhu; te ke tā ‘i he tuliki ‘o e hala ki he kolo."
    },
    {
      "verse": 20,
      "text": "Te ke tā ha hala ke fou ai ‘a e heletā ki Lapa Ha‘a ‘Āmoni, pea ki Siuta, ki Selusalema talitau‘anga."
    },
    {
      "verse": 21,
      "text": "He ‘oku tu‘u ‘a e Tu‘i Pāpilone ‘i he tefito‘i hala, ‘i he tuliki ‘o e ongo hala, ke fai ‘a e tongafisi: ‘oku ne lulu ‘a e hōfangahau, ‘oku ne huhū ki he telāfimi, ‘oku ne fakasio ki he ‘ate."
    },
    {
      "verse": 22,
      "text": "‘Oku tō ‘a e fakatafe ki Selusalema ‘i hono to‘omata‘u; ko Selusalema ia, ke fokotu‘u ai ‘a e ngaahi sipi tangata, ke foa atu ha ava, ke ofa‘aki ‘a e kaila tau, ke ‘ai sipi tangata ki he ngaahi matanikolo, ke tanu puke, ke langa taua."
    },
    {
      "verse": 23,
      "text": "Pea ‘e hā kiate kinautolu ko e nge‘esi tongafisi; tokua na‘e fai kiate kinautolu ‘a e ngaahi fuakava toputapu: ka ‘e fakamanatu ‘e he ‘afio ‘a e kovi ke pō ai kinautolu."
    },
    {
      "verse": 24,
      "text": "Ko ia, ko e folofola ‘eni ‘a ‘Ātonai Sihova: Ko e me‘a ‘i ho‘omou ‘ai ke manatua ho‘omou kovi, ‘o tatala ho‘omou ngaahi talangata‘a, ‘o hā ho‘omou ngaahi angahala ‘i ho‘omou ngaahi fai anga fua pē; ‘io, ‘i homou manatua pehē, ‘e pō kimoutolu ‘e he nima."
    },
    {
      "verse": 25,
      "text": "Pea ko koe, ‘eiki ‘o ‘Isileli, ‘a e taha kuo kafo, ‘a e taha pau‘u, ‘a ia kuo hoko hono ‘aho ‘i he taimi ‘o e kovi ‘o e faka‘osi;"
    },
    {
      "verse": 26,
      "text": "ko e folofola ‘eni ‘a ‘Ātonai Sihova: ‘E ‘ave ‘a e tatā, ‘e hiki ‘a e kalauni: ‘e ‘ikai kei peheni ‘a e peheni: ‘e ‘ai ke mā‘olunga ‘a e mā‘ulalo, pea ‘e ‘ai ke mā‘ulalo ‘a e mā‘olunga."
    },
    {
      "verse": 27,
      "text": "Te u ngaohi ia ko e koto mafuli-mafuli-MAFULI: na‘a mo e pehē na‘e ‘ikai tu‘u, kae‘oua ke ha‘u ‘a e Toko Taha ‘oku ‘o‘ona totonu, pea te u foaki ia ki ai."
    },
    {
      "verse": 28,
      "text": "Siini, Hako‘i-tangata, ke ke fai ha‘o palofisai, mo ke pehē, Ko e folofola ‘eni ‘a ‘Ātonai Sihova ki ha‘a ‘Āmoni, mo ‘enau manuki na‘e fai. ‘Io, te ke pehē, Ko e heletā ē! Ko e heletā kuo unuhi Ke fai ha tāmate: Kuo fakangingila Ke a‘u ki hono ngata‘anga, Koe‘uhi ke ne hangē ko e ‘uhila."
    },
    {
      "verse": 29,
      "text": "Lolotonga ‘enau fai ‘a e ngaahi vīsone loi kiate koe, lolotonga ‘oku nau fai atu ‘enau tongafisi kākā, te ne ‘ai ko e fakataha mo e ngaahi kia ‘o e kakai kuo tāmate‘i, ‘a e kau angahala kuo hoko honau ‘aho ‘i he taimi ‘o e kovi ‘o e faka‘osi."
    },
    {
      "verse": 30,
      "text": "Fakafoki ki hono ‘ai‘anga. ‘I he potu na‘e fakatupu ai koe, ‘i he fonua na‘e fanau‘i ai koe, ko e potu ko ia te u fakamāu‘i ai koe."
    },
    {
      "verse": 31,
      "text": "Pea te u lilingi kiate koe ‘eku houhau; te u ifi ‘a e afi ‘o ‘eku ‘ita kiate koe; pea te u tuku koe ki he nima ‘o e kakai fakamanu, ko e kau tufunga ‘o e faka‘auha."
    },
    {
      "verse": 32,
      "text": "Te ke hoko ko e me‘akai ‘a e afi; ‘e faliki ‘aki ‘a e fonua ho toto; ‘e ‘ikai toe manatua koe; he ko au Sihova kuo u lea."
    }
  ],
  "timestamp": "2025-08-08T15:56:23.633751"
}