{
  "book": "PSA",
  "book_name": "Psalms",
  "chapter": 31,
  "version_id": 1307,
  "url": "https://www.bible.com/bible/1307/PSA.31",
  "verses": [
    {
      "verse": 1,
      "text": "‘EIKI, Kuo u hūfanga ki he ‘Afiona: ‘Oua te ke tuku au ke u mā ‘o ta‘engata: Ka ‘i ho‘o totonu ke ke fakahaofi kita."
    },
    {
      "verse": 2,
      "text": "Fakaongo hifo ho fofonga; Vave mai ke hamusi kita: Ke ke hoko kiate au ko hoku fale toinga, Ko e koto fale tau ke fakahaofi kita."
    },
    {
      "verse": 3,
      "text": "He ko hoku mo‘unga mo ‘eku holo ‘a e ‘Afiona; Pea te ke tauhi mo taki au koe‘uhi ko ho huafa."
    },
    {
      "verse": 4,
      "text": "Hu‘ihu‘i au mei he kupenga na Kuo nau tu‘u fufū kia kita; He ko koe ko hoku hao‘anga."
    },
    {
      "verse": 5,
      "text": "‘Oku ou tuku hoku laumālie ki ho nima: Kuo ke huhu‘i au, Sihova, ‘a e ‘Otua Mo‘onia."
    },
    {
      "verse": 6,
      "text": "‘Oku ou fehi‘a kiate kinautolu ‘oku tauhi ‘a e ngaahi muna launoa: Ka ko au ‘oku ou falala kia Sihova."
    },
    {
      "verse": 7,
      "text": "Ka u hākahaka mo fakafiefia ‘i ho‘o meesi; He kuo ke hanga ki he‘eku tu‘utāmaki; Kuo ke ‘ilo ‘a e ngaahi faingata‘a ‘o ‘eku mo‘ui:"
    },
    {
      "verse": 8,
      "text": "Pea kuo ‘ikai te ke loki au ki he nima ‘o e fili; Kuo ke fokotu‘u hoku va‘e ki ha potu fālahi."
    },
    {
      "verse": 9,
      "text": "‘Ofa mai, ‘Eiki, he ‘oku ‘iate au ha faingata‘a: Kuo ‘osi‘osi hoku mata ‘i he hoha‘a; Pehē hoku loto mo hoku manava."
    },
    {
      "verse": 10,
      "text": "Kuo ‘osi ‘eku mo‘ui ‘i he fakamamahi, Mo hoku ngaahi ta‘u ‘i he māpuhoi: Kuo ka‘anga hoku ivi, pea ‘osi‘osi hoku hui Koe‘uhi ko ‘eku kovi."
    },
    {
      "verse": 11,
      "text": "Ko e me‘a ‘i hoku ‘ū fili Kuo u hoko ko e ‘ita‘anga, Pea ko e kavenga ki hoku kau nofo‘anga, Pea ki hoku kau fe‘iloaki ko e ilifia‘anga: Ka sio ha taha kiate au ‘i he hala, pea hola."
    },
    {
      "verse": 12,
      "text": "Kuo ngalo au hangē ha pekia, mei he ‘atamai: Kuo u hangē ha ipu li‘aki."
    },
    {
      "verse": 13,
      "text": "He ne u fanongo ki he muhumuhu ‘a e tokolahi– Ko e ilifia na‘e takatakai– ‘Enau puleaki‘i fakataha mai, Na‘a nau fakakaukau ke ‘ave ‘eku mo‘ui."
    },
    {
      "verse": 14,
      "text": "Ka ko au Kuo u falala kiate koe, ‘e Sihova: Ne u pehē, Ko hoku ‘Otua ‘a e ‘Afiona."
    },
    {
      "verse": 15,
      "text": "Ko hoku ngaahi taimi ‘oku ‘i ho nima: Hāmusi au mei he nima ‘o hoku ngaahi fili, mo hoku kau fakatanga."
    },
    {
      "verse": 16,
      "text": "Ke fakaulo mai ho fofonga ki ho‘o tamaio‘eiki: Fakamo‘ui au ‘i ho‘o meesi."
    },
    {
      "verse": 17,
      "text": "‘Eiki, ‘oua na‘a tuku au ke u mā; He Kuo u tautapa ki he ‘Afiona: Ko e kau angahala pē ‘e mā; Te nau fakalongo pē ‘i lolofonua."
    },
    {
      "verse": 18,
      "text": "Ke noa ‘a e loungutu loi, ‘Oku lau‘i ta‘emālū‘ia ‘a e mā‘oni‘oni, He fielahi mo e ta‘etoka‘i."
    },
    {
      "verse": 19,
      "text": "Hono ‘ikai lahi ho‘o koto lelei na, ‘A ia kuo ke fa‘o ma‘a e kau ‘apasia ki he ‘Afiona, Pea ‘oku ke fai ma‘anautolu ‘oku unga ki he ‘Afiona ‘I he ‘ao ‘o e hako‘i tangata!"
    },
    {
      "verse": 20,
      "text": "‘Oku ke ‘ufi‘ufi kinautolu ‘i he toitoi‘anga ‘o ho fōtunga Mei he ngaahi fa‘ahi ‘a e kakai; ‘Oku ke fufū kinautolu ‘i ho malu Mei he ngaahi ‘elelo felau‘aki."
    },
    {
      "verse": 21,
      "text": "Ke mālō‘ia mu‘a ‘a Sihova: ‘Ene fakato‘omata‘u ‘ene ‘ofa; Kuo u ‘i ha kolo pā."
    },
    {
      "verse": 22,
      "text": "Ka ko au–ne u lau ‘i he‘eku hoha‘a, Kuo tu‘usi au mei he vakai ‘a ho fofonga: Ka tā na‘a ke ongo‘i ‘a e le‘o ‘o ‘eku tautapa ‘I he‘eku tangi tokoni ki he ‘Afiona."
    },
    {
      "verse": 23,
      "text": "‘Ē, mou ‘ofa kia Sihova, ‘ene kau lotu na: ‘Oku lehilehi‘i ‘e Sihova ‘ene kau tōnunga. Ka ki he fielahi ‘oku ne totongi ‘aufua."
    },
    {
      "verse": 24,
      "text": "Mou lototo‘a, ‘o tu‘u kalikali, ‘A ha‘a tatali ki he ‘Eiki."
    }
  ],
  "timestamp": "2025-08-08T15:55:26.273538"
}