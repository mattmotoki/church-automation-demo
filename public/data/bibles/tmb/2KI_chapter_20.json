{
  "book": "2KI",
  "book_name": "2 Kings",
  "chapter": 20,
  "version_id": 1307,
  "url": "https://www.bible.com/bible/1307/2KI.20",
  "verses": [
    {
      "verse": 1,
      "text": "‘I HE taimi ko ia na‘e toka ‘a Hesekaia, ‘o ne vaivai. Pea ha‘u kiate ia ‘a e palōfita ko ‘Aisea foha ‘o ‘Āmosi, ‘o ne pehē ki ai, Ko e folofola eni ‘a Sihova, Fai tu‘utu‘uni ki ho fāmili; he te ke pekia kae ‘ikai mo‘ui."
    },
    {
      "verse": 2,
      "text": "Pea tafoki ia ‘o hanga ki he lulu, ‘o ne lotu kia Sihova, ‘o pehē,"
    },
    {
      "verse": 3,
      "text": "Tauange mo koe, ‘Eiki, ke ke manatu ‘eku fakafeangai ki he ‘Afiona ‘i he mo‘oni mo e loto haohaoa, mo ‘eku fai ‘a e me‘a ‘oku hoa mo ho finangalo. Pea tangi ‘a Hesekaia: ko e tangi ka ko ha tangi."
    },
    {
      "verse": 4,
      "text": "Pea fokifā kuo te‘eki ke tuku ki mui ‘e ‘Aisea ‘a loto kolo mo e hoko ha folofola ‘a Sihova kiate ia, ‘o pehē,"
    },
    {
      "verse": 5,
      "text": "Foki ‘o lea kia Hesekaia, ko e ‘eiki ‘o hoku kakai, Ko e folofola eni ‘a Sihova ko e ‘Otua ‘o ho‘o kui ko Tēvita, Kuo u ongo‘i ho‘o hū, kuo u sio ki ho lo‘imata: ko eni, te u faito‘o koe: ka hoko hono ‘aho tolu te ke ‘alu ki he fale ‘o Sihova."
    },
    {
      "verse": 6,
      "text": "Pea te u fakatolonga ho‘o mo‘ui ko e ta‘u ‘e hongofulu mā nima; pea te u fakahaofi koe mei he nima ‘o e Tu‘i ‘Āsilia pea mo e kolo ni foki; ‘io, te u taukapo‘i ‘a e kolo ni koe‘uhi ko au, pea koe‘uhi ko ‘eku sevāniti ko Tēvita."
    },
    {
      "verse": 7,
      "text": "Pea fekau ‘e ‘Aisea, To‘o ha takaonga fiki. Pea nau to‘o, ‘o ‘ai ki he hangatāmaki, pea ne mo‘ui."
    },
    {
      "verse": 8,
      "text": "Pea pehē ‘e Hesekaia kia ‘Aisea, Ko e hā ‘a e faka‘ilonga ‘e faito‘o au ‘e Sihova, ‘o u ‘alu ‘i hono ‘aho tolu ki he fale ‘o e ‘Eiki!"
    },
    {
      "verse": 9,
      "text": "Pea tali ‘e ‘Aisea, Ko eni ‘a e faka‘ilonga ma‘au meia Sihova te ne fakaai ‘a e folofola kuo ne fai: kuo ‘alu hifo ‘a e ata ko e tu‘unga ‘e hongofulu: fēfē ke foki ko e tu‘unga ‘e hongofulu?"
    },
    {
      "verse": 10,
      "text": "Pea tali ‘e Hesekaia, Ko e me‘a ma‘ama‘a ke ‘alu hifo ‘a e ata ‘o hongofulu‘i tu‘unga. ‘Ikai, kae tuku ke foki hake ‘a e ata ko e tu‘unga ‘e hongofulu."
    },
    {
      "verse": 11,
      "text": "Pea tautapa ‘a e palōfita ko ‘Aisea kia Sihova, pea na‘a ne fakafoki ‘a e ‘ata ko e tu‘unga ‘e hongofulu ki mui, ‘a ia kuo ne hifo ai ‘i he uasi-la‘ā ‘a ‘Āhasi."
    },
    {
      "verse": 12,
      "text": "‘I he kuonga ko ia na‘e ‘omi kia Hesekaia ha ngaahi tohi mo ha me‘a‘ofa meia Pelotaki-palatani foha ‘o Palatani ko e Tu‘i Pāpilone; he kuo ne fanongo kuo toka ‘a Hesekaia."
    },
    {
      "verse": 13,
      "text": "Pea tokanga ‘a Hesekaia ki he‘enau lau, ‘o ne tuku ke nau mamata ki he kotoa ‘o hono fale koloa, ‘a e siliva mo e koula, mo e me‘a namu-kakala, mo e lolo mahu‘inga, mo e fale-nāunau, mo e me‘a kotoa na‘e ma‘u ‘i hono ngaahi tukunga koloa; na‘e ‘ikai ha me‘a ‘e ta‘efakahā ‘e Hesekaia kiate kinautolu ‘i hono fale pea ‘i hono pule‘anga kotoa."
    },
    {
      "verse": 14,
      "text": "Pea toki ha‘u ‘a e palōfita ko ‘Aisea kia Kingi Hesekaia, ‘o ne pehē ange, Ko e hā ‘a e lau ‘a e tu‘unga me‘a na? pea ko ‘enau ha‘u mei fē kiate koe? Pea tali ‘e Hesekaia, Ko ‘enau ha‘u mei ha fonua mama‘o, mei Pāpilone."
    },
    {
      "verse": 15,
      "text": "Pea ne pehē, Ko e hā ‘a e me‘a kuo nau mamata ki ai ‘i ho fale? Pea tali ‘e Hesekaia, Ko hono kotoa ‘o hoku fale kuo nau mamata ki ai: ‘oku ‘ikai ha me‘a ‘i hoku ngaahi tukunga koloa te u ta‘efakahā kiate kinautolu."
    },
    {
      "verse": 16,
      "text": "Pea pehē ‘e ‘Aisea kia Hesekaia, Fanongo ki he folofola ‘a Sihova."
    },
    {
      "verse": 17,
      "text": "Vakai, ‘oku ha‘u ‘a e taimi ‘e ‘ave ki Pāpilone ‘a e me‘a kotoa ‘i ho fale na, mo e me‘a kuo tānaki ‘e ho‘o ngaahi kui, ‘o a‘u mai ki he taimi ni: ‘e ‘ikai ha me‘a ‘e toe–ko Sihova ia."
    },
    {
      "verse": 18,
      "text": "Pea te nau ‘ave ha ni‘ihi ‘o ho hako, ‘a ia ‘e ‘alu atu mei ho manava ‘o ke fakatupu; pea te nau nofo ‘iunoke ‘i he palasi ‘o e Tu‘i Pāpilone."
    },
    {
      "verse": 19,
      "text": "Pea tali ‘e Hesekaia kia ‘Aisea, ‘Oku lelei pē ‘a e folofola ‘a Sihova kuo ke tala. Pea ne pehē, ‘Ikai ko ia, ‘o kapau ‘e fai ha tu‘umālie mo ha tu‘uma‘u ‘i hoku taimi ‘o‘oku?"
    },
    {
      "verse": 20,
      "text": "Pea ko hono toe ‘o e ngāue ‘a Hesekaia, mo hono fu‘u ivi, mo ‘ene ngaohi ‘a e lepa, mo e takingavai, mo ‘ene ‘omi ‘a e vai ki he kolo, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 21,
      "text": "Pea toka ‘a Hesekaia mo ‘ene ngaahi kui: pea na‘e fetongi ia ‘i he pule ‘e hono foha ko Manase."
    }
  ],
  "timestamp": "2025-08-08T15:54:49.311254"
}