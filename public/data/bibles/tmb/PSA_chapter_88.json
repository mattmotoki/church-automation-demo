{
  "book": "PSA",
  "book_name": "Psalms",
  "chapter": 88,
  "version_id": 1307,
  "url": "https://www.bible.com/bible/1307/PSA.88",
  "verses": [
    {
      "verse": 1,
      "text": "‘E Sihova ko hoku ‘Otua fakamo‘ui, ‘Oku ou fakafe‘ao kiate koe ‘aho mo e pō mo ‘eku tangi:"
    },
    {
      "verse": 2,
      "text": "Ke a‘u ‘eku lotu ki ho ‘ao na; Ofe‘i ho fofonga ki he le‘o ‘o ‘eku kalanga."
    },
    {
      "verse": 3,
      "text": "He ‘oku fonu hoku laumālie ‘i ha koto mamahi, Pea ko ‘eku mo‘ui ‘oku fakaofiofi ki Hētesi."
    },
    {
      "verse": 4,
      "text": "‘Oku lau au fakataha mo kinautolu ‘oku hifo ki vanu: ‘Oku ou tatau mo ha tangata kuo ‘osi hono ngū."
    },
    {
      "verse": 5,
      "text": "‘Oku ‘i he kau mate ‘oku mohe na, Hangē ko e kau tō ‘oku tokoto ‘i fa‘itoka, ‘A ia ‘oku ‘ikai te ke kei manatua; ‘Io, ko e fa‘ahinga kuo motuhi mei ho nima."
    },
    {
      "verse": 6,
      "text": "Kuo ke ‘ai au ki he takele ‘o e luo, Ki he po‘uli lōlō, ki he loloto taumama‘o."
    },
    {
      "verse": 7,
      "text": "‘Oku tata‘o mai ho houhau, ‘Io, ko ho‘o ngaahi peau kotoa ‘oku fakavaivai‘i ‘aki au. (Sila)"
    },
    {
      "verse": 8,
      "text": "Kuo ke hiki ke mama‘o hoku ngaahi kaume‘a; Kuo ke ngaohi au ko honau fakalili‘a‘anga: Kuo tapui au, kuo ‘ikai te u lava ke ‘alu ki tu‘a."
    },
    {
      "verse": 9,
      "text": "Ko e me‘a ‘i he‘eku mamahi ‘oku ‘osi‘osi hoku mata: Kuo u tautapa atu he ‘aho kotoa pē, ‘e Sihova, Kuo u mafao hoku nima ki he ‘Afiona."
    },
    {
      "verse": 10,
      "text": "Te ke fai ha mana ki he kau mate? ‘E tu‘u ‘a e kau ‘ata na, ‘o fakafeta‘i kiate koe? (Sila)"
    },
    {
      "verse": 11,
      "text": "‘E tala koā ho‘o ‘ofa ‘e fa‘itoka? Ho‘o tauhi ho‘o lea ‘i loto Faka‘auha?"
    },
    {
      "verse": 12,
      "text": "‘E toki hā koā ‘i he po‘uli ho‘o fai fakaofo? Mo ho‘o faitotonu ‘i he fonua ‘o e fakangalo?"
    },
    {
      "verse": 13,
      "text": "Ka ko au ē, ‘e Sihova, ‘oku ou kaila atu, Pea ‘oku fakafetaulaki atu he pongipongi ‘eku lotu."
    },
    {
      "verse": 14,
      "text": "Ko e hā ‘oku ke li‘aki ai hoku laumālie, ‘e Sihova? Ko e hā ‘oku ke fufū meiate au ho fofonga?"
    },
    {
      "verse": 15,
      "text": "Ko e vaivai au mo e tei mate talu ‘eku tupu hake, ‘I he fua ho‘o ngaahi fakailifia ‘oku ou mo‘umateā pē."
    },
    {
      "verse": 16,
      "text": "Kuo lōmekina au ‘e ho‘o fu‘u tuputāmaki; Kuo tu‘usi au ‘e ho‘o ngaahi fakalele mo‘ui."
    },
    {
      "verse": 17,
      "text": "Kuo nau takai au hangē ha tahi ‘i he ‘aho kotoa; Kuo nau kāpui au fakataha."
    },
    {
      "verse": 18,
      "text": "Kuo ke hiki ke mama‘o ‘a e ‘ofa‘anga mo e kaume‘a, Ko hoku kau fe‘iloaki ko e po‘uli lōlō na."
    }
  ],
  "timestamp": "2025-08-08T15:55:34.975533"
}