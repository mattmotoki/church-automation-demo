{
  "book": "1CO",
  "book_name": "1 Corinthians",
  "chapter": 4,
  "version_id": 1307,
  "url": "https://www.bible.com/bible/1307/1CO.4",
  "verses": [
    {
      "verse": 1,
      "text": "KO eni ‘a e lau ke fai ‘e he kakai kiate kimautolu, Ko e kau Tokoni pē ‘o Kalaisi, pea ko e kau Sētuata ‘o e ngaahi misiteli ‘o e ‘Otua."
    },
    {
      "verse": 2,
      "text": "‘Oku fai ‘i heni foki ‘a e sivi ‘o e kau sētuata; koe‘uhi ke hā ‘a e faitotonu ‘a ha taha."
    },
    {
      "verse": 3,
      "text": "Ka ko kita, ‘oku ma‘ama‘a ‘aupito kiate au hoku sivi ‘e kimoutolu, pe ko e fakamaau ‘o eni: ‘io, na‘a mo kita, ‘oku ‘ikai te te sivi kita."
    },
    {
      "verse": 4,
      "text": "He neongo ‘oku ‘ikai te te ‘ilo ha me‘a kiate kita; ka ‘oku ‘ikai te te falala ki ai kuo u tonuhia; ka ko ia ‘oku ‘a‘ana hoku sivi ko e ‘Eiki."
    },
    {
      "verse": 5,
      "text": "Ko ia, ‘oua te mou fakapapau ha me‘a, ‘i he te‘eki hoko hono kuonga. ‘Oua ke hoko mai ‘a e ‘Eiki, ‘a ia te ne huluhulu ‘a e ngaahi me‘a na‘e fufū ‘i he po‘uli, pea te ne ‘ai ke e‘a ‘a e ngaahi fakakaukau ‘o e ngaahi loto: pea ‘e toki ma‘u takitaha mei he ‘Otua hono fakamālō totonu."
    },
    {
      "verse": 6,
      "text": "Pea ko e ngaahi me‘a ko eni, kāinga, kuo u hiki ‘o ‘ai kiate au pea mo ‘Āpolosi, telia kimoutolu; ko e ‘uhi ke me‘a ako ‘aki kimaua kiate kimoutolu, ‘o mou lava‘i ‘a e fo‘i akonaki ko eni, Ke ‘oua na‘a hulu atu ‘i he me‘a kuo tohi; ka mou tuku ho‘omou ‘afungi, mo ho‘omou kauhaki‘i ha taha ke fakasīkaka‘i ha taha kehe."
    },
    {
      "verse": 7,
      "text": "Pea ko ho‘o makehe atu na, ko e ngāue ‘a hai? he ‘oku ‘i ai ha‘o me‘a na‘e ‘ikai foaki? Pea kapau leva ko ho‘o ma‘u foaki, ko e hā ‘oku ke pōlepole ai, ‘o hangē ko e toko taha kuo ne ma‘u ‘iate ia pē?"
    },
    {
      "verse": 8,
      "text": "Tā kuo mou mākona leva! tā kuo mou koloa‘ia leva! tā kuo mou hoko ‘o tu‘i, ‘o laka ‘iate kimaua! Seuke, taumaiā kuo mo‘oni ho‘omou tu‘i na, hei‘ilo te ma kaungā tu‘i foki fakataha mo kimoutolu!"
    },
    {
      "verse": 9,
      "text": "He ‘oku matamata kiate au kuo fakatakataka ‘aki ‘e he ‘Otua ‘a kimautolu ‘Aposetolo, ke hā ko e kakai taupotu ki lalo–‘o hangē tofu pē ko ha kau fakamāumatea, ko e me‘a ke māta‘i ‘e he ‘univeesi, ‘e he kau ‘āngelo mo e kakai."
    },
    {
      "verse": 10,
      "text": "Ko kimautolu ko e vale tokua, koe‘uhi ko Kalaisi, ka ko e pōtopoto‘i faka-Kalaisi ‘a kimoutolu; ko kimautolu ko e vaivai, ka ko kimoutolu ko e kau mālohi; ongoongo kimoutolu, kae ta‘etoka‘i kimautolu."
    },
    {
      "verse": 11,
      "text": "Na‘a mo e houa ni, pea ‘oku ‘ikai ko e toki me‘a, ‘oku mau masiva me‘akai, masiva me‘a inu, masiva kofu; ‘oku tautekovia kimautolu, ‘oku mau hēhē tu‘u pē, ‘oku mau ongosia he tauala mo‘omau tauhi;"
    },
    {
      "verse": 12,
      "text": "ka ngaohia kimautolu ‘oku mau tali ‘aki ha tāpuaki; ka fakatanga‘i, ‘oku mau ‘ūkuma pē; ka lau‘ikovia ‘oku mau tali fakaoleole:"
    },
    {
      "verse": 13,
      "text": "ko ‘emau nofo ‘o a‘u ki he taimi ni, ‘oku hangē tofu pē ko e tu‘unga ‘oto‘ota ‘o māmani kimautolu, ko e ‘ananga ‘o e ‘uli kotoa."
    },
    {
      "verse": 14,
      "text": "‘Oku ‘ikai te u tohi pehē ko ha‘aku fakamaa‘i kimoutolu; ka ko si‘eku na‘ina‘i ki he fānau ‘oku ou ‘ofa ki ai."
    },
    {
      "verse": 15,
      "text": "He neongo e toko mano ho‘omou kau faiako ‘i he mo‘ui faka-Kalaisi, ka tala‘ehai ‘oku tokolahi ho‘omou ngaahi tamai: pea ko au ia na‘a ku fakatupu kimoutolu ‘i he mo‘ui faka-Sīsū-Kalaisi ‘aki ‘a e Kōsipeli."
    },
    {
      "verse": 16,
      "text": "Ko ia ‘oku ou kole atu, ke mou hoko ko e kau fa‘ifa‘itaki kiate au."
    },
    {
      "verse": 17,
      "text": "Ko hono ‘uhinga ia kuo u tuku atu ‘a Tīmote, ‘a ia ko hoku foha ‘oku ou ‘ofa ai, pea ko e tōnunga ‘i he ngāue ‘a e ‘Eiki; pea te ne fakamanatu kiate kimoutolu ‘eku tō‘onga ‘i he mo‘ui faka-Kalaisi, ‘a e ngaahi me‘a ‘oku ou enginaki ‘aki ‘i he ngaahi siasi ‘i he ngaahi potu kehekehe."
    },
    {
      "verse": 18,
      "text": "Tokua na‘e ‘i ai homou ni‘ihi na‘e mofuta hake ko e ‘ikai te u ‘alu atu ‘e au."
    },
    {
      "verse": 19,
      "text": "Ka te u ‘alu atu pē ‘o vave, ‘o kapau ‘e finangalo ki ai ‘a e ‘Eiki; pea te u toki ‘eke ‘o ‘ilo, ‘o ‘ikai ki he me‘a ‘oku lau ‘e he kau mofuta na, ka ki he ivi ‘oku nau fai‘aki."
    },
    {
      "verse": 20,
      "text": "He ko e Pule‘anga ‘o e ‘Otua ‘oku ‘ikai ke tu‘u ‘i he lau ka ‘i he ivi."
    },
    {
      "verse": 21,
      "text": "Ko e hā homou loto? ka u ‘alu atu mo e me‘a kinisi? pe te u ‘alu atu mo e ‘ofa, pea laolao foki ‘a e Laumālie."
    }
  ],
  "timestamp": "2025-08-08T15:57:28.050877"
}