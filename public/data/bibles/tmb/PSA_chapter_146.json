{
  "book": "PSA",
  "book_name": "Psalms",
  "chapter": 146,
  "version_id": 1307,
  "url": "https://www.bible.com/bible/1307/PSA.146",
  "verses": [
    {
      "verse": 1,
      "text": "HALELU‘IA! Hoku laumālie, ke ke fakafeta‘i kia Sihova."
    },
    {
      "verse": 2,
      "text": "Te u fakafeta‘i kia Sihova lolotonga ‘eku mo‘ui: Te u tā ha‘ape ki hoku ‘Otua lolotonga ‘eku ‘i ai."
    },
    {
      "verse": 3,
      "text": "‘Oua ‘e tu‘u ho‘omou falala kia hou‘eiki, Ki ha hako‘i tangata ‘oku ‘ikai ai ha tokoni."
    },
    {
      "verse": 4,
      "text": "‘Oku mole ‘ene mānava, ‘Oku ne foki ki hono kelekele; Ko e ‘aho pē ko ia ko ‘ene ngaahi fakakaukau ‘oku mate."
    },
    {
      "verse": 5,
      "text": "Monū‘ia ā ka ko ia ‘oku ne ma‘u ‘a e ‘Otua ‘o Sēkope mōno pāletu‘a, ‘Oku tu‘u ‘ene falala kia Sihova ko Sihova ko hono ‘Otua:"
    },
    {
      "verse": 6,
      "text": "‘a e ‘Afio na‘a ne ngaohi ‘a e langi mo e fonua, ‘A e tahi mo hono me‘a kotoa: ‘A e Tauhi-lea ‘o ta‘engata:"
    },
    {
      "verse": 7,
      "text": "‘a e Feia ‘o e fakamaau ‘o e fakamālohia; ‘A e Tufa-mā ki he fiekaia: ‘A Sihova Vete-ha‘isia."
    },
    {
      "verse": 8,
      "text": "Ko Sihova ‘oku ne ngaohi ‘a e kui ke sio; Ko Sihova ‘oku ne puke hake ‘a e mapelu ki lalo; Ko Sihova ‘oku ne ‘ofa ki he kau mā‘oni‘oni;"
    },
    {
      "verse": 9,
      "text": "Ko Sihova ‘oku ne tauhi ‘a e kakai mei he fonua kehe; ‘Oku ne fokotu‘u ‘a e uitou mo e tamai mate; Ka ko e ‘alunga ‘o e kau angahala ‘oku ne piko‘i."
    },
    {
      "verse": 10,
      "text": "Ko Sihova te ne hau ‘o lauikuonga, ‘Io, ko ho ‘Otua, ‘e Saione, te ne hau ‘i he to‘utangata mo e to‘utangata. HALELU‘IA!"
    }
  ],
  "timestamp": "2025-08-08T15:55:43.799535"
}