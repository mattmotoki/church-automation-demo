{
  "book": "ISA",
  "book_name": "Isaiah",
  "chapter": 28,
  "version_id": 1307,
  "url": "https://www.bible.com/bible/1307/ISA.28",
  "verses": [
    {
      "verse": 1,
      "text": "‘OIAUĒ ‘a e kalauni ‘oku pōlepole ai ‘a e kau konā ‘o ‘Ifalemi, ‘io, ki he fisi maheikau ko hono teunga matamatalelei, ‘a ia ‘oku tu‘u ki he funga tekeutua, ‘i he tafangafanga mahu ‘o e kau ikuna ‘e he kava!"
    },
    {
      "verse": 2,
      "text": "Vakai, ‘oku ‘ia ‘Ātonai ha me‘a mālohi mo tuotuofefeka; ha me‘a hangē ha taufa maka, ha afā maumau, hangē ha fu‘u taufa vai‘oho te ne fakahifo ha‘aha‘a mai ki māmani."
    },
    {
      "verse": 3,
      "text": "Te nau malaki ‘aki honau va‘e ‘a e kalauni ‘oku pōlepole ai ‘a e kau konā ‘o ‘Ifalemi:"
    },
    {
      "verse": 4,
      "text": "pea ko e me‘a ‘e hoko ki he fisi maheikau ko hono teunga matamatalelei, ‘a ia ‘oku ‘i he funga tekeutua ‘i he tafangafanga mahu, ‘a e me‘a ‘oku hoko ki ha fo‘i fiki tokamu‘a te‘eki hoko ‘a e to‘ukai, ‘a ia ka sio leva ki ai ha taha, te‘eki ke ne meimei ala kuo folo."
    },
    {
      "verse": 5,
      "text": "‘I he taimi ko ia ‘e hoko ‘a Sihova Sāpaoti ko e kalauni teunga ‘ia, mo e pale matamatalelei, ki he toenga ‘o hono kakai;"
    },
    {
      "verse": 6,
      "text": "pea ko e laumālie anga fakamaau kiate ia ‘oku nofo ‘i he nofo‘a ‘a fakamaau, mo e ivi fakahelo ‘oka lingina ‘a e tau ‘i he matanikolo."
    },
    {
      "verse": 7,
      "text": "Pea ko e fa‘ahinga ko ena foki ‘oku tāsipesipa ‘enau uaine‘ia, pea ‘oku nau ninimo ‘i he kava mālohi; ‘oku tāsipesipa ‘a e Taula‘eiki mo e Palōfita ‘i he kava mālohi, kuo fōngia ‘e he uaine; ‘oku nau ninimo mei he kava mālohi, ‘oku nau tāsipesipa lolotonga ‘enau mata vīsone, ‘oku nau fai tete pē ‘a e fakamaau."
    },
    {
      "verse": 8,
      "text": "Seuke, kuo fonu ‘a e ngaahi tēpile ‘i he lua me‘a kovi, ‘o ‘ikai toe ha potu."
    },
    {
      "verse": 9,
      "text": "Ko hai tū ‘oku ne fie ako me‘a ki ai? pea ko hai tū ‘oku ne fie fakamatala ongoongo ki ai? Ko e tamaiki mavae ‘apē, ko e fa‘ahinga toki mavahe mei he huhu?"
    },
    {
      "verse": 10,
      "text": "‘Ene- “Ko e fekau ē mo e fekau ē, ko e fekau ē mo e fekau ē; ko e laine ko ē mo e laine ko ē, ko e laine ko ē mo e laine ko ē; toe taha ki hē, toe taha ki hē.”"
    },
    {
      "verse": 11,
      "text": "Lelei, te ne fai ‘ene lea ki he kakai ni ‘aki ‘a e fa‘ahinga le‘o vale, pea ‘aki ‘a e ‘elelo kehe."
    },
    {
      "verse": 12,
      "text": "He na‘a ne pehē kiate kinautolu, Ko eni pē ‘a e mālōlō‘anga–mou tuku ‘a e ongosia ke mālōlō–pea ko eni pē ‘a e me‘a ‘e ma‘u ai ‘a e fakamānava hake: ka na‘e ‘ikai te nau fie fanongo."
    },
    {
      "verse": 13,
      "text": "Ko ia, ‘e hoko ai ‘a e folofola ‘a Sihova kiate kinautolu ko e fekau mo e fekau, ko e fekau mo e fekau; ko e laine ē mo e laine ē, ko e laine ē mo e laine ē; toe taha ki hē, toe taha ki hē; koe‘uhi ke nau ‘alu, ‘o tō fo‘ohake, ‘o lailai, ‘o mo‘ua ‘i he hele, ‘o pō kinautolu."
    },
    {
      "verse": 14,
      "text": "Ko ia mou fanongo ki he folofola ‘a Sihova, ‘a e tu‘unga me‘a kakae, ‘oku mou pule ki he kakai ni ‘oku ‘i Selusalema:"
    },
    {
      "verse": 15,
      "text": "he ‘oku mou pehē, Kuo tau fai talite mo Mate, pea ‘oku ai ‘etau alea mo Hētesi; ko ia ko e uipi lōmaki, ka laka ange, ‘e ‘ikai a‘u kiate kitautolu; he kuo tau fili ‘a e loi mootau hūfanga, pea ko e kākā kuo tau toi ai."
    },
    {
      "verse": 16,
      "text": "Ko ia ko eni ‘a e folofola ‘a ‘Ātonai Sihova: Vakai, ko au eni kuo ‘ai ‘i Saione ha maka, ha maka sivi, ha maka tuliki mahu‘inga kuo fungani hono fakatoka: ko ia ‘oku tui ‘e ‘ikai ‘oho."
    },
    {
      "verse": 17,
      "text": "Pea te u tuku ‘a e fakalao mōno fua, pea ko e faitotonu mōno fuavai tu‘u: pea ‘e ‘ave ‘e ‘uha maka ‘a e hūfanga loi, pea ko e toitoi‘anga ‘e ‘auhia."
    },
    {
      "verse": 18,
      "text": "Pea ko ho‘omou fuakava mo Mate ‘e tāmate‘i, pea ko ho‘omou alea mo Hētesi ‘e ‘ikai tu‘u; ka laka ange ‘a e uipi lōmekina, te mou hoko ko e me‘a ke malakia ai."
    },
    {
      "verse": 19,
      "text": "Ka ai ha‘ane laka ange, te ne ‘ave kimoutolu; he ko e pongipongi kotoa pē te ne laka ange, ‘o fai ‘aho mo e pō; pea ko e fakamatala ongoongo ko e koto fakalifulifu pē."
    },
    {
      "verse": 20,
      "text": "He ‘oku nounou ‘a e mohenga ke fakaloloa ai ha taha; pea ‘oku fusimo‘omo ‘a e kafu ke takai ‘aki."
    },
    {
      "verse": 21,
      "text": "He tu‘u ‘a Sihova ‘o hangē ‘ene tu‘u ‘i Felesimi, pea te ne tuputāmaki ‘o hangē ko ‘ene fai ‘i he tele‘a ‘o Kipione, ke fai ‘ene ngāue, ka ko e ngāue kehe, ‘io, ke fai hono fatongia ka ko ha fatongia fo‘ou."
    },
    {
      "verse": 22,
      "text": "Pea ko eni, ‘oua te mou ha‘aki kakae, na‘a tuki ke ma‘u homou kii‘i: he ko e me‘a kuo u fanongo ki ai meia ‘Ātonai Sihova Sāpaoti ko e ‘auha mo e tu‘utu‘uni pau ki he fonua kotoa."
    },
    {
      "verse": 23,
      "text": "Fokotu‘u telinga mai, pea fanongo ki hoku le‘o: tokanga, ‘o ongo‘i ‘eku lea."
    },
    {
      "verse": 24,
      "text": "Ko e fa‘a ‘i he‘ene tō ta‘u he ‘oku ne fai ai pē ‘a e huo palau? ‘a e keli fulihi mo e leeki ‘o e kelekele?"
    },
    {
      "verse": 25,
      "text": "Ka lava hono fakatokalelei, ‘ikai ‘oku ne tūtuu‘i ‘a e kesia, mo laku veteki ‘a e komino? Ka ‘oku ne ‘ai ‘a e uite faka‘otu, mo e pa‘ale ‘i he potu ‘oku vahe‘i, mo e kusemi ‘i he kau‘ā."
    },
    {
      "verse": 26,
      "text": "He kuo ako‘i ia ‘e He‘ene ‘Afio ki hono konisitūtone, ‘oku hīnoi‘i ia ‘e hono ‘Otua."
    },
    {
      "verse": 27,
      "text": "Seuke, ‘oku ‘ikai ke ‘au‘au ‘a e kesia ‘aki ha sāliote, pe fakateka ‘a e va‘e ‘o e sāliote ki he komino; ka ko e kesia ‘oku hahahaha ‘aki ha kupu‘i ‘akau, pea ko e komino ‘aki ha tokotoko."
    },
    {
      "verse": 28,
      "text": "He ‘oku laiki ‘a e ta‘u ‘oku ngaohi mā ‘aki? ‘Ā, tala‘ehai ‘oku ne haha ia ma‘u ai pē, mo fakateka ai ‘a e va‘e ‘o ‘ene sāliote mo ‘ene fanga hoosi; ‘oku ‘ikai te ne ‘ai ke laiki."
    },
    {
      "verse": 29,
      "text": "Ko e me‘a ko ia foki ‘oku ‘alu atu meia Sihova Sāpaoti, ‘a e ‘Afio ‘oku fakaofo ‘ene fakakaukau, pea fungani ‘ene ‘ilo me‘a."
    }
  ],
  "timestamp": "2025-08-08T15:56:01.743469"
}