{
  "book": "PRO",
  "book_name": "Proverbs",
  "chapter": 15,
  "version_id": 1307,
  "url": "https://www.bible.com/bible/1307/PRO.15",
  "verses": [
    {
      "verse": 1,
      "text": "KO E tali malū ‘oku lolou ai ‘a e houhau: Ka ko e lea māsila ‘oku ne langa‘i ‘a e ‘ita."
    },
    {
      "verse": 2,
      "text": "Ko e ‘elelo ‘o e poto ‘oku ne ‘a‘au lelei ‘a e me‘a ‘oku ne ‘ilo: Ka ko e ngutu ‘o e vale ‘oku ne huhua atu ‘ene sesele."
    },
    {
      "verse": 3,
      "text": "Ko e ongo fo‘i fofonga ‘o Sihova ‘oku ‘i he potu kotoa pē: He taulama ‘o e lelei mo e kovi."
    },
    {
      "verse": 4,
      "text": "Ko e ‘elelo lea malū ko e ‘akau ‘o e mo‘ui tofu pē: Ka ‘oka ‘i ai ha mamio, ‘oku lavea ai ‘a e laumālie."
    },
    {
      "verse": 5,
      "text": "Ko e vale ia ‘oku ne ta‘etoka‘i ‘a e akonaki fakapoto ‘a ‘ene tamai: Ka ko ia ‘oku ne tokanga ki ha valoki, ‘oku ne fai fakapotopoto."
    },
    {
      "verse": 6,
      "text": "Ko e fale ‘o e faitotonu ko e fu‘u feleoko: Ka ‘i he koloa hū ma‘u ‘a e angahala, ‘oku ‘i ai ha mamahi‘anga."
    },
    {
      "verse": 7,
      "text": "Ko e loungutu ‘o e poto ‘oku nau laku atu ‘a e me‘a kuo ‘ilo: Ka ko e loto ‘o e vale ‘a e me‘a ‘oku ‘ikai pau."
    },
    {
      "verse": 8,
      "text": "Ko e feilaulau ‘ani angahala ‘oku fakalili‘a ki ai ‘a Sihova; Ka ko e lotu ‘ani faitotonu ko hono mamana ia."
    },
    {
      "verse": 9,
      "text": "‘Oku fakalili‘a ‘a Sihova ki he ‘alunga ‘o e angahala: Ka ‘oku ne ‘ofa kiate ia ‘oku ha‘ao ki he totonu."
    },
    {
      "verse": 10,
      "text": "‘Oku ai ha tautea kovi ma‘ana ‘oku li‘aki ‘a e Hala: ‘Ilonga ‘a ia ‘oku fehi‘a ki he valoki te ne mate."
    },
    {
      "verse": 11,
      "text": "Na‘a mo Hētesi mo ‘Apatoni ka ‘oku na tekefili ‘i he ‘ao ‘o Sihova; Kae huanoa ‘a e ngaahi loto ‘o e hako‘i tangata."
    },
    {
      "verse": 12,
      "text": "Ko e tama kakae ‘oku ‘ikai te ne manako ke valoki ia ‘e ha taha: ‘Oku ‘ikai te ne fafale ki he kau poto."
    },
    {
      "verse": 13,
      "text": "‘Oku tupu mei he loto fiefia ‘a e fofonga malimali: Pea ‘oku ō mo e mamahi ‘a e loto ‘o e laumālie maumau."
    },
    {
      "verse": 14,
      "text": "Ko e loto ‘o e tangata ‘atamai ‘oku ne kumi ki he poto: Ka ko e ngutu ‘o e vale ‘oku ne me‘akai ‘aki ‘a e vale pē."
    },
    {
      "verse": 15,
      "text": "Ko e ‘aho kotoa pē ‘o si‘i ta‘ali‘ekina ‘oku kovi: Ka ko ia ‘oku fakatu‘alelei ‘oku ne kai kātoanga ma‘u pē."
    },
    {
      "verse": 16,
      "text": "‘Oku ngutuhua ange ha ki‘i me‘a ‘oku ma‘u mo e ‘apasia kia Sihova, ‘I ha fu‘u koloa ‘oku ō mo e maveuveu."
    },
    {
      "verse": 17,
      "text": "‘Oku lelei ha ‘umu lū ‘oku kiki ‘aki ‘a e ‘ofa, ‘I ha pulu fafanga ‘oku ‘omi mo e fehi‘a."
    },
    {
      "verse": 18,
      "text": "‘Oku fakalanga kē ‘a e tangata loto ‘ita: Ka ko ia ‘oku fakatotoka ki he ‘ita ‘oku ne fakaleleia."
    },
    {
      "verse": 19,
      "text": "Ko e hala ‘o e makau ‘oku hangē ‘oku felei ‘aki ‘a e ‘akau talatala: Ka ko e hala ‘o e faitotonu ko e hala tanu."
    },
    {
      "verse": 20,
      "text": "Ko e foha poto ko e fiefia‘anga ‘o ‘ene tamai: Ka ko ha‘a vale ‘oku ne va‘inga‘aki ‘ene fa‘ē."
    },
    {
      "verse": 21,
      "text": "Ko e fai vale ko e me‘a fakafiefia ki he masiva ‘atamai: Ka ko e tangata poto ‘oku ne ‘alu fakatotonu atu."
    },
    {
      "verse": 22,
      "text": "‘Oku maumau fakakaukau ‘a e ‘ikai fai ha alea: Ka ‘oku tu‘u ‘oka tokolahi ‘a e fale‘i."
    },
    {
      "verse": 23,
      "text": "Ka lava ‘e ha tangata ha tali ‘oku fe‘unga, ‘oku ai ‘ene fiefia: ‘Io, ko e lea ‘oku fai ‘i hono taimi totonu, hono ‘ikai lelei."
    },
    {
      "verse": 24,
      "text": "Ko e hala ‘o e mo‘ui ki he tangata fakapotopoto ko e hala fakatahakehake: Ko ‘ene fie hao mei Hētesi mo e ‘alu hifo."
    },
    {
      "verse": 25,
      "text": "Ko e fale ‘o e fielahi ‘oku ta‘aki ‘e Sihova; Ka ‘oku ne vili hifo ‘a e kau‘ā ‘o si‘i uitou."
    },
    {
      "verse": 26,
      "text": "Ko e ngaahi fakakaukau kovi ‘oku fakalili‘a ki ai ‘a Sihova: Ka ‘oku ma‘a ‘i hono ‘ao ‘a e ngaahi lea ‘ofa."
    },
    {
      "verse": 27,
      "text": "Ko ia ‘oku fa‘ao koloa ‘oku ne fakamamahi hono fale ‘o‘ona: Ka ko ia ‘oku fehi‘a ki he totongi fufū te ne mo‘ui."
    },
    {
      "verse": 28,
      "text": "Ko e loto ‘o e faitotonu ‘oku ne fakakaukau ha tali lelei: Ka ko e ngutu ‘o e angahala ‘oku ne pu‘aki atu ‘ani kovi."
    },
    {
      "verse": 29,
      "text": "‘Oku mama‘o ‘a Sihova mei he kau angahala: Ka ko e lotu ‘o e faitotonu ‘oku ne ongo‘i."
    },
    {
      "verse": 30,
      "text": "Ko e fauloulo ‘a e mata ‘oku ne langa ‘a e fiefia ‘i he loto. Ko ‘ete ongona ha ongoongolelei ‘oku ne fakamomona ‘a e hui."
    },
    {
      "verse": 31,
      "text": "Ko e telinga ‘oku tali ‘a e valoki fakamo‘ui Te ne ‘apitanga ‘i he lotolotonga ‘o e kau poto."
    },
    {
      "verse": 32,
      "text": "Ko ia ‘oku ne teke‘i ‘a e akonaki fakapoto ‘oku ne va‘inga‘aki hono laumālie: Ka ko ia ‘oku tali valoki, ‘oku ne ma‘u poto ai."
    },
    {
      "verse": 33,
      "text": "Ko e ‘apasia kia Sihova ko e fakatonutonu ‘o e poto: Pea ko e anga vaivai ko e fakamelomelo ‘o e hākeaki‘i."
    }
  ],
  "timestamp": "2025-08-08T15:55:48.025308"
}