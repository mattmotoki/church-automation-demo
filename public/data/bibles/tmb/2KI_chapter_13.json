{
  "book": "2KI",
  "book_name": "2 Kings",
  "chapter": 13,
  "version_id": 1307,
  "url": "https://www.bible.com/bible/1307/2KI.13",
  "verses": [
    {
      "verse": 1,
      "text": "‘I HONO uofulu mā tolu ta‘u ‘o Soasi foha ‘o ‘Ahasaia ko e Tu‘i Siuta na‘e hoko ‘o Tu‘i ‘Isileli ‘i Samēlia ‘a Sihoa‘asi foha ‘o Sehu, pea ne hau ‘o hongofulu mā fitu ta‘u."
    },
    {
      "verse": 2,
      "text": "Pea ne fai ‘a e me‘a na‘e tau kovi ki he finangalo ‘o Sihova, ‘o ne fa‘ifa‘itaki ki he ngaahi angahala ‘a Selopoame foha ‘o Nīpati, ‘a ia na‘a ne fakaangahala ‘aki ‘a ‘Isileli; na‘e ‘ikai te ne afe mei ai."
    },
    {
      "verse": 3,
      "text": "Pea langa‘i ai ‘a e houhau ‘o Sihova ki ‘Isileli, ‘o ne tuku kinautolu ki he nima ‘o Hesaeli ko e Tu‘i Sīlia, mo e nima ‘o Peni-hētati foha ‘o Hesaeli, ma‘u ai pē."
    },
    {
      "verse": 4,
      "text": "Pea hū ai ‘a Sihoa‘asi kia Sihova, pea tali ia ‘e Sihova: he na‘a ne ‘afio‘i ‘a e faingata‘a‘ia ‘o ‘Isileli, hono fakamo‘ulaloa‘i kinautolu ‘e he Tu‘i Sīlia."
    },
    {
      "verse": 5,
      "text": "(Pea tuku ‘e he ‘Eiki ki ‘Isileli ha Taha fakahaofi, ‘a ia na‘a nau hiki ai mei he fakaongo ki Sīlia; ‘o toe nofo ‘a ha‘a ‘Isileli ‘i honau ngaahi tēniti, ‘o hangē ko e taimi mu‘a."
    },
    {
      "verse": 6,
      "text": "Ka neongo ia ka na‘e ‘ikai te nau afe mei he ngaahi angahala ‘a e fale ‘o Selopoame, ‘a ia na‘a ne fakaangahala ‘aki ‘a ‘Isileli, ka ka; kae‘uma‘ā na‘e kei tu‘u ‘a e ‘Āsela ‘i Samēlia.)"
    },
    {
      "verse": 7,
      "text": "He na‘e ‘ikai te ne tuku kia Sihoa‘asi ha kakai, ngata pē ‘i ha heka hoosi ‘e toko nimangofulu, mo e sāliote ‘e hongofulu, mo e tau hā‘ele ‘e taha mano; he na‘e fakaeve kinautolu ‘e he Tu‘i Sīlia, ‘o ne ngaohi kinautolu ‘o hangē ko ha efu ‘i he haha‘anga."
    },
    {
      "verse": 8,
      "text": "Pea ko hono toe ‘o e ngāue ‘a Sihoa‘asi, mo e me‘a kotoa na‘a ne fai, mo hono fu‘u ivi, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli?"
    },
    {
      "verse": 9,
      "text": "Pea toka ‘a Sihoa‘asi mo ‘ene ngaahi kui, pea nau telio ia ‘i Samēlia: pea na‘e fetongi ia ‘i he pule ‘e hono foha ko Soasi."
    },
    {
      "verse": 10,
      "text": "‘I hono tolungofulu mā fitu ta‘u ‘o Soasi ko e Tu‘i Siuta na‘e hoko ‘o Tu‘i ‘Isileli ‘i Samēlia ‘a Sioasi foha ‘o Sihoa‘asi, pea ne hau ‘o hongofulu mā ono ta‘u."
    },
    {
      "verse": 11,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova; na‘e ‘ikai te ne afe mei he ngaahi fu‘u angahala ‘a Selopoame foha ‘o Nīpati, ‘a ia na‘a ne fakaangahala ‘aki ‘a ‘Isileli: ka na‘a ne fou ai."
    },
    {
      "verse": 12,
      "text": "Pea ko hono toe ‘o e ngāue ‘a Soasi, mo e me‘a kotoa na‘a ne fai, mo hono fu‘u ivi, ‘a ia na‘e hā ‘i he‘ena tau mo ‘Amasaia ko e Tu‘i Siuta, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli?"
    },
    {
      "verse": 13,
      "text": "Pea toka ‘a Soasi mo ‘ene ngaahi kui; pea nofo ‘a Selopoame ‘i hono taloni: pea na‘e telio ‘a Soasi ‘i Samēlia fakataha mo e ngaahi Tu‘i ‘Isileli."
    },
    {
      "verse": 14,
      "text": "Pea puke ‘a ‘Ilaisa ‘i hono mahaki na‘a ne pekia ai; pea hā‘ele hifo ki ai ‘a Soasi ko e Tu‘i ‘Isileli, ‘o ne tutulu ‘i hono funga, ‘o ne pehē, ‘Eku tamai, ‘eku tamai, ko e tau sāliote ‘a ‘Isileli, mo hono tau hoosi!"
    },
    {
      "verse": 15,
      "text": "Pea lea ki ai ‘a ‘Ilaisa, To‘o ha kaufana moni ngahau: pea ne hanga ‘o to‘o ha kaufana mo ha ngaahi ngahau."
    },
    {
      "verse": 16,
      "text": "Pea ne pehē ki he Tu‘i ‘Isileli, Ala ki he kaufana: pea ne ala ki ai. Pea ‘ai ‘e ‘Ilaisa hono nima ki he funga nima ‘o e tu‘i."
    },
    {
      "verse": 17,
      "text": "Pea ne fekau, Fakaava ‘a e tupa ki hahake: pea ne fakaava. Pea fekau ‘e ‘Ilaisa, Fana: pea ne fana. Pea ne pehē, Ko e ngahau fakamo‘ui ē ‘a Sihova, ‘io, ko e ngahau ‘o e ikuna ‘o Sīlia: he te ke taa‘i ‘a Sīlia ‘i ‘Ēfeki kae‘oua ke nau ‘osi."
    },
    {
      "verse": 18,
      "text": "Pea ne pehē, To‘o ‘a e ‘ū ngahau: pea ne to‘o. Pea ne pehē ki he Tu‘i ‘Isileli, Fana ki he kelekele; pea ne fana tu‘o tolu ‘o tuku."
    },
    {
      "verse": 19,
      "text": "Pea ‘ita kiate ia ‘a e tangata ‘o ‘Elohimi, ‘o ne pehē, Na‘a ke mei fana tu‘o nima, pe tu‘o ono: pehē kuo ke taa‘i ‘a Sīlia ke ‘osi: ka ko eni ‘e tu‘o tolu pē ho‘o taa‘i ‘a Sīlia."
    },
    {
      "verse": 20,
      "text": "Pea pekia ‘a ‘Ilaisa, pea na‘a nau telio ia. Pea hū mai ki he fonua ‘a e ngaahi kongakau Moape ‘i he hoko ‘a e ta‘u."
    },
    {
      "verse": 21,
      "text": "Pea tā na‘e lolotonga fai ‘a e tanu ‘o ha tangata mo e hā mai ha kongakau; pea na‘a nau velo ‘a e tangata ki he fonualoto ‘o ‘Ilaisa. Pea ‘i he a‘u atu ‘a e tangata ‘o lave ki he ngaahi hui ‘o ‘Ilaisa, na‘a ne mo‘ui, ‘o tu‘u ‘aki hono va‘e."
    },
    {
      "verse": 22,
      "text": "Pea fakamo‘ulaloa‘i ‘a ‘Isileli ‘e Hesaeli ko e Tu‘i Sīlia lolotonga ‘a e mo‘ui ‘a Sihoa‘asi."
    },
    {
      "verse": 23,
      "text": "Ka ka ‘ofa ‘a e ‘Eiki kiate kinautolu, ‘o ne faka‘atu‘i kinautolu, ‘o ne toka‘i kinautolu, telia ‘ene kovinānite mo ‘Epalahame, ‘Aisake, mo Sēkope, pea na‘e ‘ikai te ne fie faka‘auha kinautolu, pea na‘e kei tuai ‘ene li‘aki kinautolu mei hono ‘ao."
    },
    {
      "verse": 24,
      "text": "Pea pekia ‘a Hesaeli ko e Tu‘i Sīlia, pea fetongi ia ‘i he pule ‘e hono foha ko Peni-hetati."
    },
    {
      "verse": 25,
      "text": "Pea toe puke mai ‘e Sioasi, foha ‘o Sihoa‘asi, meia Peni-hētati foha ‘o Hesaeli ‘a e ngaahi kolo kuo ne to‘o mei he‘ene tamai ko Sihoa‘asi ‘i he tau. Na‘e tu‘o tolu ‘a e taa‘i ia ‘e Soasi, ‘o ne toe ma‘u mai ‘a e ngaahi kolo ‘Isileli."
    }
  ],
  "timestamp": "2025-08-08T15:54:48.360707"
}