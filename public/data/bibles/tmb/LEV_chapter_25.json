{
  "book": "LEV",
  "book_name": "Leviticus",
  "chapter": 25,
  "version_id": 1307,
  "url": "https://www.bible.com/bible/1307/LEV.25",
  "verses": [
    {
      "verse": 1,
      "text": "PEA folofola ‘a Sihova kia Mōsese ‘i he mo‘unga ko Sainai, ‘o pehē,"
    },
    {
      "verse": 2,
      "text": "Ke ke lea ki ha‘a ‘Isileli, pea tala kiate kinautolu, Ka mou ka a‘u ki he fonua ‘a ia ‘oku ou ‘atu kiate kimoutolu, pea ‘e toki fai Sāpate ‘e he fonua ki he ‘Eiki."
    },
    {
      "verse": 3,
      "text": "Ko e ta‘u ‘e ono te ke tō ho‘o ngoue‘anga, pea ko e ta‘u ‘e ono te ke ‘auhani ho‘o ngoue vaine mo utu hono fua;"
    },
    {
      "verse": 4,
      "text": "ka ‘i hono ta‘u fitu ‘e fai ha Sāpate mālōlō ma‘a e kelekele, ko e Sāpate kia Sihova; ‘e ‘ikai te ke tō ho‘o ngoue, pea ‘e ‘ikai te ke ‘auhani ho‘o ngoue vaine."
    },
    {
      "verse": 5,
      "text": "Ko e ohi ‘o ho ta‘u ‘e ‘ikai te ke utu, pea ko e polo‘uto ‘o ho‘o ta‘e-‘auhani ‘e ‘ikai te ke toli: ko e ta‘u Sāpate ia ma‘a e fonua."
    },
    {
      "verse": 6,
      "text": "Pea ko e faka-Sāpate ‘o e fonua ‘e ma‘amou me‘akai; ma‘au mo ho‘o tamaio‘eiki, mo ho‘o kaunanga, mo ho‘o ngāue unga, mo e muli ‘oku ‘āunofo kiate koe;"
    },
    {
      "verse": 7,
      "text": "pea ma‘a ho‘o monumanu, mo e fanga manu ‘oku ‘i ho fonua: ‘io, ‘ilonga ha me‘a ‘oku tupu ‘e kai noa pē."
    },
    {
      "verse": 8,
      "text": "Pea te ke lau ha uike-ta‘u ‘e fitu, ko e fitu‘i ta‘u lau tu‘o fitu; ‘io, te ke ‘oua ke ‘osi ‘a e ngaahi ‘aho ‘o e uike ‘i ta‘u ‘e fitu, ko e ta‘u ‘e fāngofulu mā hiva."
    },
    {
      "verse": 9,
      "text": "Pea te ke toki fakaongo atu ‘a e talupite le‘o lahi ‘i hono ‘aho hongofulu ‘i hono fitu ‘o e māhina; ‘i he ‘Aho Fakalelei te mou fakaongo atu ‘a e talupite ‘i homou tukui feitu‘u kotoa pē."
    },
    {
      "verse": 10,
      "text": "Pea te mou tapui ‘a e ta‘u ko hono nimangofulu, pea te mou fanongonongo tau‘atāina ‘i he fonua ki he kau nofo kotoa: ko e Siupeli ia kiate kimoutolu, pea te mou foki takitaha ki hono tofi‘a, pea foki takitaha ki hono fāmili."
    },
    {
      "verse": 11,
      "text": "Ko e Siupeli kiate kimoutolu ‘a e ta‘u nimangofulu ko ia: ‘e ‘ikai te mou tō ta‘u, pea ‘e ‘ikai te mou tu‘usi hono ohi, pe toli hono ta‘e‘auhani ke fa‘oaki."
    },
    {
      "verse": 12,
      "text": "He ko e Siupeli; ‘e tapu ia kiate kimoutolu; te mou kai ‘a e me‘a ‘oku tupu vao pē."
    },
    {
      "verse": 13,
      "text": "‘I he ta‘u Siupeli ko ē te mou foki takitaha ki hono tofi‘a."
    },
    {
      "verse": 14,
      "text": "Pea ka ai ha‘o fakatau ‘e fai ki ha taha ‘o ho kakai, pe ko ha‘o fakatau mei ha taha pehē, ‘oua te mou fefiemua‘aki."
    },
    {
      "verse": 15,
      "text": "Pe kuo fiha ‘a e ta‘u kuo mole talu ‘a e Siupeli, ko e me‘a ko ia ‘e tefito ki ai ho‘o fakatau mei he tokotaha ko ia, pea ko ‘ene fakatau kiate koe ‘e fai ki he fiha ‘o e ta‘u ‘e kai."
    },
    {
      "verse": 16,
      "text": "Ka lahi ‘a e ngaahi ta‘u, te ke fakalahi hono totongi, pea ka si‘i ‘a e ngaahi ta‘u te ke fakasi‘isi‘i hono totongi; he ko e me‘a ‘oku ne fakatau kiate koe ko e ngaahi ta‘u kai pe ‘oku fiha."
    },
    {
      "verse": 17,
      "text": "‘Io, ‘e ‘ikai fefiemua‘aki ‘a e tangata mo hono kaungā nofo; ka te ke ‘apasia ki ho ‘Otua: he ko Sihova au ko homou ‘Otua."
    },
    {
      "verse": 18,
      "text": "Ko ia te mou fai ‘eku ngaahi tu‘utu‘uni, pea tauhi ‘eku konisitūtone, ‘o fai ki ai; pea te mou toki nofo fiemālie ‘i he fonua."
    },
    {
      "verse": 19,
      "text": "Pea ‘e lakuna ‘e he fonua hono mahu, pea te mou kai ke mākona, pea te mou nofo fiemālie ai."
    },
    {
      "verse": 20,
      "text": "Pea kapau te mou pehē, Te mau kai ‘a e hā ‘i hono ta‘u fitu? He vakai ‘oku tapu ‘emau tō ta‘u, pe utu ‘emau ngoue."
    },
    {
      "verse": 21,
      "text": "Ka te u tu‘utu‘uni ke tō ‘eku tāpuaki kiate kimoutolu ‘i hono ono ‘o e tau, pea ko ‘ene fua ‘e fe‘unga mo e ta‘u ‘e tolu."
    },
    {
      "verse": 22,
      "text": "Pea te mou tō ta‘u ‘i hono valu, ka te mou kai mei he ta‘u motu‘a; te mou kai ia kae‘oua ke momoho hono hiva ‘o e ta‘u."
    },
    {
      "verse": 23,
      "text": "Pea ‘e ‘ikai te mou fakatau ‘a e kelekele ke mole ‘aupito; he ‘oku ‘o‘oku ‘a e fonua: he ‘oku mou nofo muli mo ‘āunofo kiate au."
    },
    {
      "verse": 24,
      "text": "Pea ‘i he fonua kotoa pē te mou ma‘u, te mou tuku ke huhu‘i ‘a e kelekele."
    },
    {
      "verse": 25,
      "text": "Kapau kuo fusimo‘omo hao tokoua, pea kuo ne fakatau atu ha konga ‘o hono tofi‘a, pea ‘e toki ha‘u hono kāinga ‘oku ofi kiate ia, pea te ne huhu‘i ‘a e me‘a kuo fakatau ‘e hono tokoua."
    },
    {
      "verse": 26,
      "text": "Pea ka ‘ikai hano koeli, ka kuo ne toe ma‘u me‘a ‘e ia, pea kuo fe‘unga ‘ene koloa mo hono huhu‘i:"
    },
    {
      "verse": 27,
      "text": "pea te ne lau ‘a e ngaahi ta‘u kuo mole talu hono fakatau, pea te ne fakafoki ‘a e totongi ‘o e ta‘u ‘oku toe ki he tangata na‘a ne fakatau; pea te ne foki ‘o ma‘u hono tofi‘a."
    },
    {
      "verse": 28,
      "text": "Ka ‘o kapau ‘oku ‘ikai ke fe‘unga ‘ene me‘a ke ma‘u mai, pea ko e me‘a kuo ne fakatau ‘e ‘iate ia ai pē na‘a ne fakatau, ‘o a‘u ki he ta‘u Siupeli: ka ‘e ‘atā ‘i he Siupeli, pea te ne foki ‘o ma‘u hono tofi‘a."
    },
    {
      "verse": 29,
      "text": "Pea ka fakatau atu ‘e ha taha ha fale nofo‘anga ‘i ha kolo ‘oku ‘aa‘i, pea ‘e ‘atā ke ne huhu‘i ia kae‘oua ke ‘osi ha ta‘u kātoa, hili hono fakatau: te ne ma‘u ha taimi ke huhu‘i."
    },
    {
      "verse": 30,
      "text": "Pea ka ‘osi hono ta‘u kātoa, ka kuo ‘ikai huhu‘i, pea ‘e toki mole ‘aupito ki he tangata na‘a ne fakatau, mo hono hako tukufakaholo, ‘o kapau ko e fale ‘i ha kolo ‘oku ai hono ‘ā: ‘e ‘ikai foki ia ‘i he Siupeli."
    },
    {
      "verse": 31,
      "text": "Ka ko e ngaahi fale ‘i he ngaahi vilisi, ‘a ia ‘oku ‘ikai ‘aa‘i takai, ‘e lau tatau ia mo e ngaahi konga vao; he ‘e ‘atā ke huhu‘i ia, pea ‘e foki ‘i he Siupeli."
    },
    {
      "verse": 32,
      "text": "Ka ko e me‘a ki he ngaahi kolo Līvai, ‘a e ngaahi fale ‘i he ngaahi kolo ‘o honau tofi‘a, ‘e ‘atā ai pē ki he kau Līvai ke huhu‘i."
    },
    {
      "verse": 33,
      "text": "Pea kapau ‘e huhu‘i ‘e ha taha Līvai, pea ‘e foki ‘i he siupeli ‘a e fale na‘e fakatau; ka ko e lau ki hono kolo tofi‘a pē, he ko e ngaahi fale ‘o e ngaahi kolo Līvai ko honau tofi‘a pē ia ‘i he lotolotonga ‘o ha‘a ‘Isileli,"
    },
    {
      "verse": 34,
      "text": "ka ko e vao takatakai honau ngaahi kolo ‘e ‘ikai fakatau, he ko e tofi‘a tu‘u ma‘u ia mo‘onautolu."
    },
    {
      "verse": 35,
      "text": "Pea kapau kuo hoko ‘o masiva hao tokoua, ‘o ‘ikai te ne lava ke ma‘u hono tu‘unga ‘i homou lotolotonga; pea te ke poupou ia: te ne nofo mo koe hangē ha muli pe ha ‘āunofo."
    },
    {
      "verse": 36,
      "text": "‘E ‘ikai te ke ‘eke meiate ia, pe tangi fakalahi; ka ke ‘apasia ki ho ‘Otua, pea tuku ke nofo kiate koe ‘a ho tokoua."
    },
    {
      "verse": 37,
      "text": "‘E ‘ikai te ke ‘ange ho‘o pa‘anga kiate ia ke toloi; pea ‘e ‘ikai te ke ‘ange ha‘o me‘akai ke ne ‘omi ‘o hulu."
    },
    {
      "verse": 38,
      "text": "Ko Sihova au ko homou ‘Otua, ‘a ia na‘e ‘omi kimoutolu mei ‘Isipite ke ‘atu ‘a e fonua ko Kēnani, ka u nofo ko homou ‘Otua."
    },
    {
      "verse": 39,
      "text": "Pea kapau ‘e hoko ‘o masiva hao tokoua ‘oku mo feangainga, ‘o ne fakatau ‘e ia ia kiate koe, ‘e ‘ikai te ke tamaio‘eiki ‘aki:"
    },
    {
      "verse": 40,
      "text": "te ne ‘iate koe hangē ha ngāue unga, pe ha ‘āunofo; te ne ngāue kiate koe, ‘o a‘u ki he ta‘u Siupeli:"
    },
    {
      "verse": 41,
      "text": "te ne toki ‘atā meiate koe, ‘a ia mo ‘ene fānau, pea te ne foki ki hono fa‘ahinga ‘o‘ona, ‘io, te ne foki ki he tofi‘a ‘o ‘ene ngaahi kui."
    },
    {
      "verse": 42,
      "text": "He ko ‘eku kau tamaio‘eiki kinautolu, ‘a ia na‘a ku fakahao mai mei ‘Isipite: ‘e ‘ikai fakatau kinautolu ke pōpula."
    },
    {
      "verse": 43,
      "text": "‘E ‘ikai te ke ha‘aki fakamo‘ulaloa ia; ka te ke ‘apasia ki ho ‘Otua."
    },
    {
      "verse": 44,
      "text": "Pea ko e me‘a ki ha‘o kau tamaio‘eiki, mo ha‘o kau kaunanga ke ma‘u, ko e kakai ‘oku nofo takatakai kiate kimoutolu ko e fa‘ahinga ia te mou fakatau tamaio‘eiki mo kaunanga mei ai."
    },
    {
      "verse": 45,
      "text": "Pea mei he fānau foki ‘a e muli ‘oku mou nonofo: te ke fakatau mei he fa‘ahinga ko ia mo honau ngaahi fāmili ko ē, ‘a ia kuo nau ma‘u ‘i homou fonua: te mou koloa ‘aki kinautolu."
    },
    {
      "verse": 46,
      "text": "‘Io, te mou koloa tukufakaholo ‘aki kinautolu ma‘a ho‘omou fānau ‘amui ke nau ma‘u: te mou ma‘u tamaio‘eiki mei he fa‘ahinga ko ia ‘o ta‘engata: ka ko e me‘a ki homou ngaahi tokoua, ‘a ha‘a ‘Isileli, ‘e ‘ikai te mou ha‘aki fakamo‘ulaloa kinautolu; ‘a e kāinga ki hono kāinga."
    },
    {
      "verse": 47,
      "text": "Pea kapau ‘e hoko ‘o koloa‘ia ha muli pe ‘āunofo ‘i ho feitu‘u, kae hoko ‘o masiva hao tokoua ‘i he feitu‘u ko ē, ‘o ne fakatau ia ‘e ia ki he muli ‘oku nofo hili mai,"
    },
    {
      "verse": 48,
      "text": "pe ki he hako ‘o e fa‘ahinga muli: hili hono fakatau ‘e ‘atā ke huhu‘i ia; ‘e huhu‘i ia ‘e hano tokoua:"
    },
    {
      "verse": 49,
      "text": "‘e ‘atā ke huhu‘i ia ‘e he tokoua ‘o ‘ene tamai, pe ko e foha ‘o e tokoua ‘o ‘ene tamai, pea ‘e ‘atā ke fai ‘e ha kāinga ofi, ha taha ‘o hono fāmili; pea kapau kuo ne toe ma‘u koloa, te ne huhu‘i ia ‘e ia."
    },
    {
      "verse": 50,
      "text": "Pea ko ‘ene fai mo e tangata na‘e fakatau ia ‘e lau mei he ta‘u na‘a ne fakatau ia ki ai, ‘o a‘u atu ki he ta‘u Siupeli: pea ko e pa‘anga ‘o hono fakatau ‘e fakatatau ki he lau ‘o e ta‘u; ko ‘ene nofo kiate ia ‘e tatau mo e taimi ‘o ha ngāue unga."
    },
    {
      "verse": 51,
      "text": "Kapau ‘oku toe lahi hono ta‘u, ‘e fakafuofua ki ai ‘a e pa‘anga huhu‘i te ne fakafoki mei he pa‘anga ‘o hono fakatau."
    },
    {
      "verse": 52,
      "text": "Pea kapau ‘oku toe si‘i hono ta‘u pea a‘u ki he Siupeli, pea te na fai fika ai mo ia: ‘e fakafuofua ki he ta‘u ‘a e pa‘anga huhu‘i te ne fakafoki."
    },
    {
      "verse": 53,
      "text": "Ko ‘ene nofo kiate ia ‘e hangē ko ha ngāue unga‘i ta‘u: ‘e ‘ikai te ke kātaki ke ne ha‘aki fakamo‘ulaloa ia."
    },
    {
      "verse": 54,
      "text": "Pea kapau ‘e ‘ikai huhu‘i ia fakapehē, pea te ne tau‘atāina ‘i he ta‘u Siupeli, ‘a ia mo ‘ene fānau foki."
    },
    {
      "verse": 55,
      "text": "He ko ha‘aku ia tamaio‘eiki ‘a ha‘a ‘Isileli; ko ‘eku kau tamaio‘eiki kinautolu, ‘a ia na‘a ku fakahū kitu‘a mei ‘Isipite: ko Sihova au ko homou ‘Otua."
    }
  ],
  "timestamp": "2025-08-08T15:54:03.448388"
}