{
  "book": "1CO",
  "book_name": "1 Corinthians",
  "chapter": 10,
  "version_id": 1307,
  "url": "https://www.bible.com/bible/1307/1CO.10",
  "verses": [
    {
      "verse": 1,
      "text": "HE ‘oku ou loto, kāinga, ke ‘oua na ‘a puli ‘a e me‘a ni; ko ‘etau ngaahi kui na‘a nau ‘i he malu ‘o e ‘Ao kotoa pē, ‘o nau ‘asi kotoa pē ‘i he Tahi;"
    },
    {
      "verse": 2,
      "text": "pea nau papitaiso kotoa pē kia Mōsese ‘i he ‘ao mo e tahi;"
    },
    {
      "verse": 3,
      "text": "pea nau kai kotoa pē mei ha me‘akai mana pē taha;"
    },
    {
      "verse": 4,
      "text": "pea nau inu kotoa pē mei ha me‘a inu mana pē taha: he na‘a nau inu ai pē mei he Maka mana na‘e tulimui kiate kinautolu: ka ko e Maka ko ia ko Kalaisi pē."
    },
    {
      "verse": 5,
      "text": "Ka neongo ia, ka tala‘ehai na‘e hōifua ‘a e ‘Otua ki hanau tokolahi; he na‘e tulaki holo kinautolu ‘i he toafa."
    },
    {
      "verse": 6,
      "text": "Pea ko eni, na‘e fai ‘a e ngaahi me‘a ko ia, ko e taipe kiate kitautolu; ke ‘oua na‘a tau hoko ko e koto holi ki he kovi, ‘o hangē ā ko kinautolu na."
    },
    {
      "verse": 7,
      "text": "Kae‘uma‘ā ke ‘oua te mou hoko ko e kau tauhi ‘aitoli, ‘o hangē ko e ni‘ihi ‘i he kakai na; ‘a ē ‘oku tu‘u ‘i he Tohi, Na‘e nofo ‘a e kakai ke kai mo inu, pea nau tu‘u hake ke fakavā."
    },
    {
      "verse": 8,
      "text": "Pea ke ‘oua na‘a tau fe‘auaki, ‘o hangē ko e fe‘auaki ‘a e ni‘ihi ‘o e kakai na, pea tō ai hanau toko ua mano ma tolu afe ‘i he ‘aho pē ‘e taha."
    },
    {
      "verse": 9,
      "text": "Pea ‘oua te tau ha‘aki ‘ahi‘ahi‘i ‘a e ‘Eiki, ‘o hangē ko e ‘ahi‘ahi‘i ‘e he ni‘ihi ‘o e kakai na, pea nau mole ‘i he ngāue ‘a e fanga ngata."
    },
    {
      "verse": 10,
      "text": "Pea ‘oua te mou lāunga ‘o hangē ā ko e lāunga ‘a e ni‘ihi ‘o e kakai na, ‘o nau mole ‘i he ngāue ‘a Faka‘auha."
    },
    {
      "verse": 11,
      "text": "Pea ko eni, na‘e hoko kiate kinautolu ‘a e ngaahi me‘a ko ia ko e fakataipe: pea na‘e tohi mo‘ota na‘ina‘i, ‘a kitaua kuo ta fenāpasi mo e aofangatuku ‘o e ngaahi kuonga."
    },
    {
      "verse": 12,
      "text": "Ko ia, ‘ilonga ‘a ia ‘oku ne pehē kuo ne tu‘u, ke vakavakai na‘a ne hinga."
    },
    {
      "verse": 13,
      "text": "Kuo te‘eki ke mo‘ua kimoutolu ‘e ha fa‘ahinga ‘ahi‘ahi ‘oku ta‘ehoa mo e tangata: pea ko e ‘Otua ko e toko taha ‘oku fai ki he‘ene lea, pea ‘e ‘ikai te ne fakangofua ke ‘ahi‘ahi‘i kimoutolu ‘o makehe atu ‘i ho‘omou mafai; kaekehe, te ne ngaohi fakataha mo e ‘ahi‘ahi hono hao‘anga foki mei ai, koe‘uhi ke lava hono kātaki‘i."
    },
    {
      "verse": 14,
      "text": "Ko ia, si‘oku ‘ofa‘anga, mou hola mei he tauhi ‘aitoli."
    },
    {
      "verse": 15,
      "text": "Seuke, ko ‘eku lea ki ha kakai ‘oku fakapotopoto, ke ‘amoutolu ke ‘utangi ‘a e me‘a ‘oku ou tala."
    },
    {
      "verse": 16,
      "text": "Ko e ipu fakafeta‘i, ‘a ia ‘oku tau fakatapu ‘aki ha fakafeta‘i, ‘ikai ko e me‘a ia ‘oku tau kautaha ai ‘i he ta‘ata‘a ‘o Kalaisi? Ko e mā ‘oku tau pakipaki, ‘ikai ko e me‘a ia ‘oku tau kautaha ai ‘i he sino ‘o Kalaisi?"
    },
    {
      "verse": 17,
      "text": "He neongo pe ‘oku tau tokofiha, ka ko e mā pē taha kitautolu, ‘a ia ko e sino taha: he ‘oku tau ‘inasi kotoa pē mei he mā pē ko ia ‘e taha."
    },
    {
      "verse": 18,
      "text": "Vakai ‘a ha‘a ‘Isileli fakaetangata: ‘ilonga kinautolu ‘oku kai feilaulau, ‘ikai ‘oku nau kautaha ai mo e ‘ōlita?"
    },
    {
      "verse": 19,
      "text": "Ka ko e hā ‘a e me‘a ‘oku hu‘u ki ai ‘eku lau? ko ‘eku pehē ko ha mo‘oni ia ‘a e feilaulau ‘oku ‘atu ki ha ‘aitoli? pe ko ha mo‘oni ia ‘a e ‘aitoli, ‘ō?"
    },
    {
      "verse": 20,
      "text": "Ka ko ‘eku lea pē, ‘ē, ko e ngaahi feilaulau ‘oku ‘atu ‘e he hīteni, ‘oku nau ‘atu ki he ngaahi fa‘ahikehe, ‘o ‘ikai ki he ‘Otua: pea ‘oku ‘ikai te u loto ke mou kautaha mo Fa‘ahikehe."
    },
    {
      "verse": 21,
      "text": "Tala‘ehai te mou lava ke inu ‘a e Ipu ‘a e ‘Eiki, mo e ipu foki ‘a Fa‘ahikehe: tala‘ehai te mou lava ke ‘inasi ‘i he Tēpile ‘a e ‘Eiki mo e tēpile foki ‘a Fa‘ahikehe."
    },
    {
      "verse": 22,
      "text": "He ko e pehē ke ta fakatupu fua‘a ki he ‘Eiki? he ‘oku ta mālohi ‘iate ia?"
    },
    {
      "verse": 23,
      "text": "Ko e me‘a kotoa pē ‘oku ngofua, ka ‘oku ‘ikai ‘aonga ‘a e me‘a kotoa pē: ko e me‘a kotoa pē ‘oku ngofua, ka ‘oku ‘ikai ke fai ‘e he me‘a kotoa pē ha langa hake."
    },
    {
      "verse": 24,
      "text": "Ke ‘oua na‘a kumi ‘e ha taha ‘ene lelei ‘a‘ana, ka ko e lelei ‘a e taha."
    },
    {
      "verse": 25,
      "text": "‘Ilonga ha me‘a ‘oku fakatau ‘i he fale fahi manu, mou kai pē, ‘o ‘oua ‘e fai ha ‘eke ma‘a konisēnisi;"
    },
    {
      "verse": 26,
      "text": "he ‘Oku ‘a e ‘Eiki ‘a māmani, Mo e me‘a ‘oku ‘i ai."
    },
    {
      "verse": 27,
      "text": "Kapau ‘e tala kātoanga atu ‘e ha taha ‘o e kau ta‘elotu, pea ‘oku mou tokanga ke ‘alu ki ai, ‘ilonga ha me‘a ‘oku tuku ‘i homou ‘ao, mou kai pē, ‘o ‘oua ‘e ‘eke ma‘a konisēnisi."
    },
    {
      "verse": 28,
      "text": "Ka ‘oka ‘iloange ‘e pehē atu ‘e ha taha, Ko e me‘a na‘e ‘atu ki he temipale, pea ‘oua leva te mou kai, koe‘uhi ko e toko taha ne ne fakahā, pea koe‘uhi ko konisēnisi."
    },
    {
      "verse": 29,
      "text": "Ka ‘oku ‘ikai te u pehē, koe‘uhi ko e konisēnisi ‘o‘ou, ka ko e konisēnisi ‘o e taha kehe ko ia: he ko e pehē koā ke fakamo‘ua ‘ete tau‘atāina ‘e ha konisēnisi kehe, ko e hā?"
    },
    {
      "verse": 30,
      "text": "Kapau ‘oku te kai mo e fakafeta‘i, pea fēfē ai hoto lau‘ikovi‘i ‘i he me‘a ‘oku te fakafeta‘i ai?"
    },
    {
      "verse": 31,
      "text": "Ko ia, pe ko ho‘omou kai, pe ko ho‘omou inu, pe ko ho‘omou fai ha me‘a, mou fai kotoa pē ke ongoongolelei ai ‘a e ‘Otua."
    },
    {
      "verse": 32,
      "text": "Ke ta‘emelengatamaki ho‘omou tō‘onga ki he Siu mo e Kalisi fakatou‘osi."
    },
    {
      "verse": 33,
      "text": "Pea ki he siasi foki ‘a e ‘Otua: ‘o hangē foki ‘oku ou fai fakaoleole ‘e au ki he kakai kehekehe ‘i he‘ete me‘a kotoa pē, ‘o ‘ikai te u kumi ‘a e lelei ‘a‘ata, ka ko e lelei ‘a e tokolahi; hei‘ilo ‘e lava ai honau fakamo‘ui."
    }
  ],
  "timestamp": "2025-08-08T15:57:29.081277"
}