{
  "book": "GEN",
  "book_name": "Genesis",
  "chapter": 2,
  "version_id": 1307,
  "url": "https://www.bible.com/bible/1307/GEN.2",
  "verses": [
    {
      "verse": 1,
      "text": "Pea ko eni kuo ‘osi ‘a e ngaahi langi mo māmani, mo honau ngaahi hōsitē."
    },
    {
      "verse": 2,
      "text": "Pea na‘e faka‘osi ‘e he ‘Otua ‘i hono ‘aho fitu ‘a e ngāue na‘a ne fai; pea ne mālōlō ‘i hono ‘aho fitu mei he ngāue kehekehe na‘a ne fai."
    },
    {
      "verse": 3,
      "text": "Pea na‘e tāpuaki‘i ‘e he ‘Otua ‘a e ‘aho ko hono fitu, mo ne tapui ia: koe‘uhi ko ia ia na‘a ne mālōlō ai mei he‘ene ngāue kotoa pē, ‘io, mei he fakatupu me‘a mo ngaohi me‘a ‘e he ‘Otua."
    },
    {
      "verse": 4,
      "text": "Ko e tohi eni ‘o e hako ‘o langi mo māmani, ‘o kamata mei hono fakatupu, mei he ‘aho na‘e ngaohi ai ‘e Sihova ‘Elohimi ‘a māmani mo e langi."
    },
    {
      "verse": 5,
      "text": "Pea kuo te‘eki ke ‘i he fonua ‘a e ngaahi ‘akau kehekehe ‘o e ngoue, pea kuo te‘eki ke tupu ‘a e mohuku kehekehe ‘o e ngoue; koe‘uhi kuo te‘eki ke faka‘uha ki he fonua ‘e Sihova ‘Elohimi, mo e ‘ikai ha tangata ke ngoue‘i ‘a e kelekele."
    },
    {
      "verse": 6,
      "text": "Pea na‘e ‘alu hake ‘a e mao mei māmani, ‘o fakaviviku ‘a e funga kelekele kotoa."
    },
    {
      "verse": 7,
      "text": "Pea na‘e ngaohi ‘e Sihova ‘Elohimi ‘a e tangata mei he efu ‘o e kelekele, ‘o ne hō ki hono ava‘i ihu ‘a e mānava mo‘ui; pea na‘e hoko ‘a e tangata ko e kakano mo‘ui."
    },
    {
      "verse": 8,
      "text": "Pea na‘e tō ‘e Sihova ‘Elohimi ha ngouetapu ‘i ‘Īteni, ‘i hahake; pea ne tuku ai ‘a e tangata kuo ne ngaohi."
    },
    {
      "verse": 9,
      "text": "Pea na‘e fakatupu ‘e Sihova ‘Elohimi mei he kelekele ‘a e ‘akau kehekehe na‘e hā faka‘ofo‘ofa, pea lelei ki he kai; kae‘uma‘ā ‘a e ‘Akau ‘o e Mo‘ui ‘i he loto ngoue, mo e ‘Akau ‘o e ‘Ilo-‘o-e-lelei-mo-e-kovi."
    },
    {
      "verse": 10,
      "text": "Pea na‘e ‘i ai ha vaitafe na‘e tupu ‘i ‘Īteni ke fakaviviku ‘a e ngoue; pea ‘i he‘ene hū kitua‘ā ne mavahevahe ko e matavai ‘e fā."
    },
    {
      "verse": 11,
      "text": "Ko e hingoa ‘o e ‘uluaki ko Pīsoni: ko ia ia ‘oku ne takatakai ki hono kotoa ‘o e fonua ko Havila, ‘a e potu ‘oku ‘i ai ‘a e koula;"
    },
    {
      "verse": 12,
      "text": "pea ‘oku lelei ‘a e koula ‘o e fonua ko ia: ‘oku ‘i ai ‘a e mata‘itofe mo e maka ‘onike."
    },
    {
      "verse": 13,
      "text": "Pea ko e hingoa ‘o hono ua ‘o e vaitafe ko Kīhoni: ko ia ia ‘oku ‘alu takatakai ki hono kotoa ‘o e fonua ko Kusa."
    },
    {
      "verse": 14,
      "text": "Pea ko e hingoa ‘o hono tolu ‘o e vaitafe ko Hitikeli: ko ia ia ‘oku ‘alu ‘i he tafafonua ‘o ‘Āsilia. Pea ko e vaitafe ko hono fā ko ‘Eufaletesi ia."
    },
    {
      "verse": 15,
      "text": "Pea na‘e ‘ave ‘a e tangata ‘e Sihova ‘Elohimi, ‘o ne tuku ia ‘i he ngouetapu ‘o ‘Īteni ke ngoue‘i mo tauhi ia."
    },
    {
      "verse": 16,
      "text": "Pea na‘e tu‘utu‘uni ‘e Sihova ‘Elohimi ki he tangata, ‘o pehē, ‘E lelei ‘aupito ho‘o kai mei he ngaahi ‘akau kehekehe ‘o e ngoue;"
    },
    {
      "verse": 17,
      "text": "ka ko e ‘Akau ‘o e ‘Ilo-‘o-e-lelei-mo-e-kovi ‘e ‘ikai te ke kai mei ai: he ko e ‘aho te ke kai mei ai kuo pau te ke mate."
    },
    {
      "verse": 18,
      "text": "Pea folofola ‘a Sihova ‘Elohimi: ‘Oku ‘ikai lelei ki he tangata ke toko taha; ka u ngaohi ma‘ana ha tokoni ke ‘ao mo ia."
    },
    {
      "verse": 19,
      "text": "Pea ngaohi ‘e Sihova ‘Elohimi mei he kelekele ‘a e fanga manu kotoa pē ‘o e fonua, pea mo e manupuna kehekehe ‘o e langi; ‘o ne ‘omi ki he tangata ke vakai pe ko e hā ha hingoa te ne ‘ai ki ai: pea ‘ilonga ha hingoa ne ‘ai ‘e he tangata ki he me‘a mo‘ui takitaha ko hono hingoa leva ia."
    },
    {
      "verse": 20,
      "text": "Pea fakahingoa ‘e he tangata ‘a e ngaahi fa‘ahinga manu lalata, mo e manupuna ‘o e langi, mo e ngaahi fa‘ahinga manu kaivao; ka ki he tangata na‘e ‘ikai te ne ‘ilo ha tokoni ke ‘ao mo ia."
    },
    {
      "verse": 21,
      "text": "Pea fakatō ‘e Sihova ‘Elohimi ki he tangata ha mohe ma‘u, ‘o ne mohe: pea na‘a ne unuhi hono hui vakavaka ‘e taha, ‘o ne fetongi kakano ke ma‘opo‘opo;"
    },
    {
      "verse": 22,
      "text": "pea ko e hui vakavaka na‘a ne to‘o mei he tangata na‘e fa‘u ‘aki ia ‘e Sihova ‘Elohimi ha fefine, ‘o ne ‘omi ia ki he tangata."
    },
    {
      "verse": 23,
      "text": "Pea pehē ‘e he tangata, Ko e fai ko eni ko e hui mei hoto hui, mo e kakano mei hoto kakano: ‘e fakahingoa eni ko e Fefine, koe‘uhi na‘e to‘o ia mei he Tangata."
    },
    {
      "verse": 24,
      "text": "Ko ia ‘e tukuange ‘e he tangata ‘ene tamai mo ‘ene fa‘ē, kae pīkitai ki hono uaifi: pea te na hoko ko e kakano pē taha."
    },
    {
      "verse": 25,
      "text": "Pea na‘a na fakatou telefua, ‘a e tangata mo hono uaifi, ka na‘e ‘ikai te na mā."
    }
  ],
  "timestamp": "2025-08-08T15:53:43.263618"
}