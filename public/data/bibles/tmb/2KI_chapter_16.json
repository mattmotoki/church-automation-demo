{
  "book": "2KI",
  "book_name": "2 Kings",
  "chapter": 16,
  "version_id": 1307,
  "url": "https://www.bible.com/bible/1307/2KI.16",
  "verses": [
    {
      "verse": 1,
      "text": "‘I HE hongofulu mā fitu ta‘u ‘o Peka foha ‘o Lemalaia na‘e hoko ‘o tu‘i ‘a ‘Āhasi foha ‘o Siotame ko e Tu‘i Siuta."
    },
    {
      "verse": 2,
      "text": "Na‘e uofolu ta‘u ‘a ‘Āhasi ‘i he‘ene kamata pule; pea na‘e hongofulu mā ono ta‘u ‘ene hau ‘i Selusalema: pea na‘e ‘ikai te ne fai ‘a e me‘a na‘e hoa mo e finangalo ‘o Sihova ko hono ‘Otua, ‘o hangē ko ‘ene kui ko Tēvita."
    },
    {
      "verse": 3,
      "text": "Ka na‘a ne fou ‘i he ‘alunga ‘o e ngaahi Tu‘i ‘Isileli, kae‘uma‘ā na‘a ne tuku hono foha ke ‘asi ‘i he afi, hangē ko e fai fakalielia ‘a e hīteni, na‘e kapusi ‘e Sihova mei he ‘ao ‘o ha‘a ‘Isileli."
    },
    {
      "verse": 4,
      "text": "Na‘a ne fai feilaulau foki mo tutu ‘inisēnisi ‘i he ngaahi ‘esi mo e ngaahi sia, pea mo e lolo ‘akau mata kehe kehe."
    },
    {
      "verse": 5,
      "text": "Na‘e toki ‘alu hake ‘a Lēsini ko e Tu‘i Sīlia, mo Peka foha ‘o Lemalaia ko e Tu‘i ‘Isileli ki Selusalema ke tau: pea na‘a nau kapui ‘a ‘Āhasi, ka na‘e ‘ikai te nau lava ke ikuna ia."
    },
    {
      "verse": 6,
      "text": "‘I he taimi ko ia na‘e toe ma‘u mai ki Sīlia ‘e Lēsini ko e Tu‘i Sīlia ‘a ‘Ēlati, ‘o ne kapusi ‘a e kau Siu mei ‘Ēlati: pea hū ki ‘Ēlati ‘a e kau Sīlia, pea na‘a nau nofo ai, ‘o talu ai pē."
    },
    {
      "verse": 7,
      "text": "Ko ia na‘e fekau atu ‘e ‘Āhasi ha ni‘ihi kia Tikilatipilesa ko e Tu‘i ‘Āsilia ke fakahā, Ko ho‘o tamaio‘eiki au mo ho foha: me‘a mai, ‘o fakahaofi au mei he nima ‘o e Tu‘i Sīlia mo e Tu‘i ‘Isileli, ‘a ia kuo na ‘ohofia au."
    },
    {
      "verse": 8,
      "text": "Pea to‘o ‘e ‘Āhasi ‘a e siliva mo e koula na‘e ma‘u ‘i he fale ‘o Sihova mo e ngaahi fale koloa ‘i he fale ‘o e tu‘i; ‘o ne ‘atu ko e me‘a‘ofa ki he Tu‘i ‘Āsilia."
    },
    {
      "verse": 9,
      "text": "Pea tokanga kiate ia ‘a e Tu‘i ‘Āsilia, ‘o ne hā‘ele hake ki Tāmasikusi, ‘o ne hamu ia mo taki pōpula ki Kili; pea ko Lēsini na‘a ne tāmate‘i."
    },
    {
      "verse": 10,
      "text": "Pea ‘alu ‘a Kingi ‘Āhasi ki Tāmasikusi ke fe‘iloaki mo Tikilatipilesa ko e Tu‘i ‘Āsilia, ‘o ne vakai ‘a e ‘ōlita ‘oku ‘i Tāmasikusi: pea ‘atu ‘e Kingi ‘Āhasi kia ‘Ūlaia ko e taula‘eiki ‘a e anga ‘o e ‘ōlita, mo hono sīpinga ‘o e ngaahi me‘a na‘e kau ki hono ngaohi."
    },
    {
      "verse": 11,
      "text": "Pea ngaohi ‘e ‘Ūlaia ko e taula‘eiki ha ‘ōlita: hangē tofu pē ‘a e fekau ‘a Kingi ‘Āhasi mei Tāmasikusi, na‘e pehē hono ngaohi ‘e ‘Ūlaia ko e taula‘eiki ki ha a‘u mai ‘a Kingi ‘Āhasi mei Tāmasikusi."
    },
    {
      "verse": 12,
      "text": "Pea ‘i he a‘u mai ‘a e tu‘i mei Tāmasikusi, na‘a ne vakai ‘a e ‘ōlita: pea ne ‘unu‘unu ki ai, ‘o fai feilaulau ‘i hono funga."
    },
    {
      "verse": 13,
      "text": "Pea ne tutu ‘ene feilaulau-mōifua mo ‘ene feilaulau-me‘akai, ‘o ne lilingi hono kava, pea ne afuhi ‘a e toto ‘o e ngaahi feilaulau-‘ofa na‘e ‘a‘ana ‘i he funga ‘ōlita ko ē."
    },
    {
      "verse": 14,
      "text": "Pea ko e ‘ōlita kapa na‘e ‘i he ‘ao ‘o Sihova na‘a ne hiki mei he mata fale, mei he vaha‘a ‘o e ‘ōlita ko ē mo e fale ‘o Sihova, ‘o ne tuku ia ‘i he feitu‘u noate ‘o hono ‘ōlita ko ē."
    },
    {
      "verse": 15,
      "text": "Pea kouna ‘e Kingi ‘Āhasi ‘a ‘Ūlaia ko e taula‘eiki, ‘o pehē, ‘I he ‘ōlita lahi te ke tutu ‘a e feilaulau-mōifua pongipongi mo e feilaulau-me‘akai efiafi, mo e feilaulau-mōifua ‘a e tu‘i, mo ‘ene feilaulau-me‘akai; ai mo e ngaahi feilaulau ‘a e kakai kehekehe ‘o e fonua, mo ‘enau feilaulau-me‘akai, mo ‘enau ngaahi kava, pea te ke afuhi ki ai ‘a e toto kotoa ‘o e feilaulau-mōifua, mo e toto kotoa ‘o e feilaulau noa: ka ko e ‘ōlita kapa ‘e ‘iate au ke huhū ai."
    },
    {
      "verse": 16,
      "text": "Pea fai ‘e ‘Ūlaia ko e Taula‘eiki, ‘o hangē tofu pē ko e tu‘utu‘uni ‘a Kingi ‘Āhasi."
    },
    {
      "verse": 17,
      "text": "Pea tu‘usi ‘e Kingi ‘Āhasi ‘a e ngaahi pāneli mei he ngaahi tu‘unga; pea ne hiki mei honau funga ‘a e kumete; pea ne ‘ohifo ‘a e Tahi mei he funga pulu palasa na‘e hilifaki ai, ‘o ne tuku ia ki ha tuva maka."
    },
    {
      "verse": 18,
      "text": "Pea ko e falehala ki he Sāpate, ‘a ia kuo nau langa ‘i he fale, pea mo e hū‘anga ‘o e tu‘i ‘i tu‘a, na‘e fulihi ki he fale ‘o Sihova telia ‘a e Tu‘i ‘Āsilia."
    },
    {
      "verse": 19,
      "text": "Pea ko hono toe ‘o e me‘a na‘e fai ‘e ‘Āhasi, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 20,
      "text": "Pea toka ‘a ‘Āhasi mo ‘ene ngaahi kui, pea na‘e telio mo ‘ene ngaahi kui ‘i Kolo-‘o-Tēvita: pea na‘e fetongi ia ‘i he pule ‘e hono foha ko Hesekaia."
    }
  ],
  "timestamp": "2025-08-08T15:54:48.701391"
}