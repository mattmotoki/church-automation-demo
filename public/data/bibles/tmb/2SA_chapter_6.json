{
  "book": "2SA",
  "book_name": "2 Samuel",
  "chapter": 6,
  "version_id": 1307,
  "url": "https://www.bible.com/bible/1307/2SA.6",
  "verses": [
    {
      "verse": 1,
      "text": "PEA toe fakataha ‘e Tēvita ‘a e kakai fili ‘o ‘Isileli, ko e toko tolu mano."
    },
    {
      "verse": 2,
      "text": "Pea tu‘u ‘a Tēvita mo e kakai kotoa na‘e ‘iate ia, ‘o nau hā‘ele mei Peale-Siuta, ke ‘omi mei ai ‘a e ‘A‘ake ‘o ‘Elohimi, ‘a ia ‘oku ui‘aki ‘a e Huafa, ‘a e huafa ko Sihova Sāpaoti, ‘a ia ‘oku ne ‘afioa ‘a e ongo Selupimi ‘i hono funga."
    },
    {
      "verse": 3,
      "text": "Pea nau fakaheka ‘a e ‘A‘ake ‘o ‘Elohimi ki ha sāliote fo‘ou, ‘o nau ‘omi mei he fale ‘o ‘Apinatape, ‘a ia na‘e ‘i he sia: pea ko ‘Usa mo ‘Ahio, ko e ongo foha ‘o ‘Apinatape, na‘a na fakateka ‘a e sāliote fo‘ou,"
    },
    {
      "verse": 4,
      "text": "pea na ‘omi ia mei he fale ‘o ‘Apinatape na‘e tu‘u ‘i he sia he fakafeangai ki he ‘A‘ake ‘o ‘Elohimi: pea ko ‘Ahio na‘e hā‘ele mu‘omu‘a ki he ‘A‘ake."
    },
    {
      "verse": 5,
      "text": "Pea ko Tēvita mo e fale kotoa ‘o ‘Isileli na‘a nau me‘e ‘i he ‘ao ‘o Sihova, ‘o nau to‘o e ngaahi me‘a hiva kehekehe na‘e ngaohi ‘aki ‘a e fea, mo e ngaahi ha‘ape, mo e ngaahi helefilo, mo e ngaahi nafa, mo e ngaahi fāngongo, mo e ngaahi simipale."
    },
    {
      "verse": 6,
      "text": "Pea ‘i he‘enau a‘u ki he haha‘anga ‘o Nākoni, na‘e ala ‘e ‘Usa ki he ‘A‘ake ‘o ‘Elohimi, ‘o ne puke ki ai; he na‘e humu ‘a e ongo pulu."
    },
    {
      "verse": 7,
      "text": "Pea tupu ai ‘a e houhau ‘o Sihova kia ‘Usa; pea na‘e taa‘i ia ‘e ‘Elohimi ‘i he potu ko ia, koe‘uhi ko ‘ene fai vale; pea na‘a ne pekia ai pē, ofi ki he ‘A‘ake ‘o ‘Elohimi."
    },
    {
      "verse": 8,
      "text": "Pea na‘e mamahi ‘a Tēvita; ko hono ‘uhinga ko e pā mai ‘a Sihova kia ‘Usa: pea ne fakahingoa ‘a e potu ko ia ko Felesi-‘usa (ko Pā-kia-‘Usa)."
    },
    {
      "verse": 9,
      "text": "Pea ‘oku kei ui pehē. Pea na‘e manavahē ‘a Tēvita kia Sihova ‘i he ‘aho ko ia; ‘o ne pehē, ‘E ha‘u fēfē ai ‘a e ‘A‘ake ‘o Sihova kiate au?"
    },
    {
      "verse": 10,
      "text": "Ko ia na‘e ‘ikai loto ‘a Tēvita ke hiki ‘a e ‘A‘ake ‘o Sihova kiate ia ki Kolo-‘o-Tēvita; ka na‘a ne fakaafe ia. ki he fale ‘o ‘Ōpeti-‘ītomi ko e tangata Kati."
    },
    {
      "verse": 11,
      "text": "Pea na‘e nofo ‘a e ‘A‘ake ‘o Sihova ‘i he fale ‘o e Kati ko ‘Ōpeti-‘ītomi ko e māhina ‘e tolu: pea na‘e tāpuaki‘i ‘e he ‘Eiki ‘a ‘Ōpeti-‘ītomi mo hono fale kotoa."
    },
    {
      "verse": 12,
      "text": "Pea na‘e fakahā kia Kingi Tēvita, tokua kuo tāpuaki‘i ‘e he ‘Eiki ‘a e fale ‘o ‘Ōpeti-‘ītomi mo ‘ene me‘a kotoa, koe‘uhi ko e ‘A‘ake ‘o ‘Elohimi. Pea ‘alu ‘a Tēvita, ‘o fakahā‘ele ‘a e ‘A‘ake ‘o ‘Elohimi mei he fale ‘o ‘Ōpeti-‘ītomi ki Kolo-‘o-Tēvita mo e fakafiefia."
    },
    {
      "verse": 13,
      "text": "Pea ‘i he ‘iloange kuo lava ha laka ‘e ono, ‘a kinautolu na‘e kauala ‘a e ‘A‘ake ‘o Sihova, na‘a ne feilaulau ‘aki ha pulu mo ha kafi tali ‘eiki."
    },
    {
      "verse": 14,
      "text": "Pea tūkuingata ‘e Tēvita ‘ene me‘e ‘i he ‘ao ‘o Sihova; pea kuo ne ‘ai ha ‘ēfoti tupenu."
    },
    {
      "verse": 15,
      "text": "Pea ‘ohake ‘a e ‘A‘ake ‘o Sihova ‘e Tēvita mo e fale ‘o ‘Isileli kātoa mo e mavava mo e ifi talupite."
    },
    {
      "verse": 16,
      "text": "Pea ‘i he hū ‘a e ‘A‘ake ‘o Sihova ki Kolo-‘o-Tēvita, na‘e fakasio kitu‘a ‘e Maikale ko e ‘ōfefine ‘o Saula ‘i he kātupa, ‘o ne mamata kia kingi Tēvita ‘oku ne hopohopo mo me‘e foli ‘i he ‘ao ‘o Sihova; pea ne maa‘i ia ‘i hono loto."
    },
    {
      "verse": 17,
      "text": "Pea nau fakahū mai ‘a e ‘A‘ake ‘o Sihova, ‘o tuku hifo ‘i hono potu, ‘i he loto tēniti kuo fokotu‘u ‘e Tēvita ki ai: pea feia ‘e Tēvita ha ngaahi feilaulau-mōifua mo–‘ofa ‘i he ‘ao ‘o Sihova."
    },
    {
      "verse": 18,
      "text": "Pea kuo faka‘osi ‘e Tēvita ‘ene fai feilaulau-mōifua mo–‘ofa, na‘a ne tāpuaki‘i ‘a e kakai ‘i he huafa ‘o Sihova Sāpaoti."
    },
    {
      "verse": 19,
      "text": "Pea na‘a ne tufa ki he kakai kotoa, ‘io, ki he hōsitē kātoa ‘o ‘Isileli, ‘a e tangata mo e fefine fakatou‘osi, ‘o takitaha ha keke mā mo ha ‘inasi, mo ha takaonga kālepi tauaki. Pea toki ‘alu ‘a e kakai takitaha ki hono ‘api."
    },
    {
      "verse": 20,
      "text": "Pea foki ‘a Tēvita ke tāpuaki‘i hono ‘api ‘o‘ona. Pea hū kitu‘a ‘a Maikale ko e ‘ōfefine ‘o Saula ke fakafetaulaki kia Tēvita, ‘o ne pehē, Hono ‘ikai lāngilangi‘ia ‘a e Tu‘i ‘Isileli ‘anenai, he‘ene fakatelefua ia ‘anenai ‘i he ‘ao ‘o e ngaahi kaunanga ‘a ‘ene kau tamaio‘eiki, ‘o hangē ko e fielelei ‘a ha siana tākatu‘u, ‘o ne fakatelefua ia!"
    },
    {
      "verse": 21,
      "text": "Pea tali ‘e Tēvita kia Maikale, Ko e ‘ao ‘o Sihova ia, ‘a ia na‘a ne fili au, ‘o tuku ho‘o tamai mo hono fale kotoa, ‘o ne tu‘utu‘uni au ke u ‘eiki ki hono kakai ki ‘Isileli: ko ia te u me‘e ‘i he ‘ao ‘o Sihova."
    },
    {
      "verse": 22,
      "text": "‘Io, te u ‘ai ke toe taha atu hoku ta‘etoka‘i, ‘io, te u a‘u ki ha me‘a te u fakalielia‘i ai au: ka ko e ngaahi kaunanga ‘oku ke lea ki ai ko kinautolu te nau lāngilangi‘ia ‘iate au."
    },
    {
      "verse": 23,
      "text": "Pea ko Maikale ko e ‘ōfefine ‘o Saula na‘e ‘ikai ha‘ane tamasi‘i ‘o a‘u ki he ‘aho ‘o ‘ene pekia."
    }
  ],
  "timestamp": "2025-08-08T15:54:37.367427"
}