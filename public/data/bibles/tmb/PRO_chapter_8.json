{
  "book": "PRO",
  "book_name": "Proverbs",
  "chapter": 8,
  "version_id": 1307,
  "url": "https://www.bible.com/bible/1307/PRO.8",
  "verses": [
    {
      "verse": 1,
      "text": "‘IKAI ‘oku kalanga ‘a Poto, Pea tuku hake ‘e ‘Atamai hono le‘o?"
    },
    {
      "verse": 2,
      "text": "‘I he funga ‘o e ngaahi malele ki hala lahi, ‘I he loto hala kehekehe, Kuo ne tu‘u atu;"
    },
    {
      "verse": 3,
      "text": "‘I he tafa‘aki matanikolo, ‘I he potu ‘oku ‘alu ai ki tua‘ā, Pea ‘i he hū‘anga mai ki kolo, ‘Oku fai ‘ene fanongonongo."
    },
    {
      "verse": 4,
      "text": "‘Oku ou ui kiate kimoutolu, hou‘eiki: Pea ‘oku fai ‘eku lea ki he kainanga ‘o e fonua."
    },
    {
      "verse": 5,
      "text": "‘a e kau hehemangofua, mou ‘ilo pe ko e hā ‘a e fakapotopoto; Pea ko e kau sesele, ke mou ‘ilo ‘a e anga ‘o e ‘atamai."
    },
    {
      "verse": 6,
      "text": "Fanongo, he te u ‘a‘au ‘a e ngaahi me‘a faka‘ei‘eiki; Pea ko e mafa‘a hoku ngutu ko e koto totonu ia."
    },
    {
      "verse": 7,
      "text": "He ko e me‘a ‘oku tōtō mai mei hoku ‘ao‘ingutu ko e mo‘oni pē; Pea ‘oku fakalili‘a ‘e hoku loungutu ki he me‘a hala."
    },
    {
      "verse": 8,
      "text": "‘Oku fou ‘i totonu ‘a e ngaahi lea ‘oku ou pu‘aki; ‘Oku ‘ikai ha me‘a ‘i ai ‘oku mio‘i pe fakakehe;"
    },
    {
      "verse": 9,
      "text": "Ko e koto ‘au‘autotonu ‘i he vakai ‘a e kau poto, Pea toka totonu ki he kakai kuo a‘usia ‘a e ‘ilo."
    },
    {
      "verse": 10,
      "text": "To‘o ‘eku akonaki, kae tuku ‘a e siliva; ‘Io, to‘o mu‘a ‘a e ‘ilo ‘i he koula kuo sivi."
    },
    {
      "verse": 11,
      "text": "He ‘oku lelei hake ‘a e poto ‘i he makakula koloa; Pea neongo pe ko e hā ho manako ‘e ‘ikai ala fakatatau ki ai."
    },
    {
      "verse": 12,
      "text": "Ko au Poto ‘oku ou fale ‘aki ‘a e fakapotopoto, Pea ko e ‘ilo fakakaukau ko hoku faiva ia."
    },
    {
      "verse": 13,
      "text": "Ko e ‘apasia kia Sihova ko e fehi‘a ki he kovi; Ko e lotohiki mo e fie‘eiki, Mo e ‘alunga kovi, Pea mo e ngutu mamio ‘oku ou fehi‘a ki ai."
    },
    {
      "verse": 14,
      "text": "‘Oku ‘a‘aku ‘a e fale‘i, Mo e tu‘utu‘uni poto; Ko ‘Ilo au, ‘Oku ‘a‘aku ‘a Ivi."
    },
    {
      "verse": 15,
      "text": "‘Oku tu‘i ‘a e ngaahi tu‘i ko au, Pea fai ‘e he ngaahi kōvana ‘enau pule totonu;"
    },
    {
      "verse": 16,
      "text": "‘Oku pule ‘a e kau pule mo e hou‘eiki ko au, ‘A e kau fakamaau kotoa pē ‘o māmani."
    },
    {
      "verse": 17,
      "text": "‘Oku ou ‘ofa kiate kinautolu ‘oku ‘ofa kiate au; Pea ko kinautolu ‘oku kumi hengihengi kiate au te nau ma‘u au."
    },
    {
      "verse": 18,
      "text": "Ko e koloa mo e ongoongo ‘oku fe‘ao mo au, Ko e koloa tukufakaholo mo e ‘atu hono taau;"
    },
    {
      "verse": 19,
      "text": "‘Oku lelei ‘eku fua ‘i he koula kuo sivi mo fakama‘a; Mo e foha hoku ta‘u ‘i he siliva fungani."
    },
    {
      "verse": 20,
      "text": "Ko e hala ‘o e faitotonu ‘oku ou ha‘ele ai, Ko e loto hala ‘o e fakakonisitūtone;"
    },
    {
      "verse": 21,
      "text": "Ke ‘ange ha tofi‘a mo‘oni kiate kinautolu ‘oku ‘ofa kiate au, Pea ke fakafonu ‘enau fale koloa."
    },
    {
      "verse": 22,
      "text": "Na‘e ma‘u au ‘e Sihova ko e kamata ‘o ‘ene fai atu, Ko e mu‘aki ‘o ‘ene ngaahi ngāue talu mei tuai."
    },
    {
      "verse": 23,
      "text": "Na‘e fokotu‘u au talu ‘ītāniti, Talu ‘a e kamata‘anga, Talu e ngaahi mu‘aki taimi ‘o māmani."
    },
    {
      "verse": 24,
      "text": "‘I he te‘eki ai ha ngaahi loloto, na‘e fanau‘i au, ‘I he te‘eki ai ha ngaahi fauniteni fonu vai,"
    },
    {
      "verse": 25,
      "text": "Te‘eki ke tanu ‘uhu‘i ‘a e ngaahi mo‘unga, Ki mu‘a atu ‘i he ngaahi mā‘olunga na‘e fanau‘i au:"
    },
    {
      "verse": 26,
      "text": "Kuo ‘ikai te ne ngaohi ‘a e fonua, Mo e ngaahi feitu‘u ‘i tu‘a, Mo e ‘uluaki ‘o e ngaahi funga ‘o māmani."
    },
    {
      "verse": 27,
      "text": "‘I he‘ene teu ‘a e ngaahi langi na‘a ku ‘i ai: ‘I he‘ene ‘ai ha aku ki he funga ‘o e loloto;"
    },
    {
      "verse": 28,
      "text": "‘I he‘ene ‘ai ke ma‘u ‘a e ‘atānoa mei ‘olunga; He taimi na‘e fai mālohi ai ‘a e ngaahi fauniteni ‘o e loloto:"
    },
    {
      "verse": 29,
      "text": "‘I he‘ene ‘ai ki he ‘ōseni ‘ene tu‘utu‘uni, Pea ki he tahi, ke ‘oua te nau laka ‘i he me‘a kuo ne fekau. ‘I he‘ene ‘ange ‘a e ngaahi tu‘unga ‘o māmani,"
    },
    {
      "verse": 30,
      "text": "Ko e taimi ko ia na‘a ku ‘i hono tafa‘aki, Ko e tufunga lahi, ‘O u hākailangitau he ‘aho kotoa pē; ‘O u fiefia ‘i hono ‘ao he taimi kotoa pē;"
    },
    {
      "verse": 31,
      "text": "‘O u lata ki he ngaahi potu ‘o hono māmani na‘e nofo‘anga kakai; ‘Io, ko ‘eku neka na‘e ‘i he hako ‘o ‘Ātama."
    },
    {
      "verse": 32,
      "text": "Pea ko ‘eni, kau tama, mou fanongo kiate au: He monū‘ia ā ka ko kinautolu ‘oku tauhi hoku ngaahi ‘alunga."
    },
    {
      "verse": 33,
      "text": "Tali ‘a e akonaki, ka mou poto; Pea ‘oua ‘e hiki mei ai."
    },
    {
      "verse": 34,
      "text": "Monū‘ia ā ka ko e tangata ‘oku fanongo kiate au, He le‘o hoku ngaahi matapā he ‘aho hokohoko, Nofo‘aki tali ‘i he ngaahi pou ‘o hoku matafale."
    },
    {
      "verse": 35,
      "text": "He ka ta‘imālie ha taha, ‘o ma‘u au, ‘Oku ne ma‘u mo‘ui Pea kuo ne lavengamālie ‘i he ‘ofa meia Sihova;"
    },
    {
      "verse": 36,
      "text": "Ka ko ia ‘oku ne tovale mo au, Ko e tamakitangata ‘oku ne fai; Ko ia fua pē ‘oku fehi‘a kiate au ‘Oku ne ‘ofa ki he mate."
    }
  ],
  "timestamp": "2025-08-08T15:55:46.913697"
}