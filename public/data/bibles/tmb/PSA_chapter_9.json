{
  "book": "PSA",
  "book_name": "Psalms",
  "chapter": 9,
  "version_id": 1307,
  "url": "https://www.bible.com/bible/1307/PSA.9",
  "verses": [
    {
      "verse": 1,
      "text": "TE U fakamālō kia Sihova ‘aki hoku loto kotoa; Te u ‘a‘au kotoa ho‘o ngaahi ngāue mana."
    },
    {
      "verse": 2,
      "text": "Te u fiefia mo hākailangitau ‘i he ‘Afiona. Te u hiva‘aki, ‘Elioni, ho huafa."
    },
    {
      "verse": 3,
      "text": "He foki hoku ngaahi fili, ‘o sītu‘a; Nau humu pea mole ‘i he hā ho fofonga."
    },
    {
      "verse": 4,
      "text": "He kuo ke taukapo‘i hoku fakamāu‘i mo ‘eku totonu; Kuo ke nofo ‘i he taloni ko e Fakamaau Fai totonu."
    },
    {
      "verse": 5,
      "text": "Kuo ke valoki‘i ‘a e ngaahi kakai, kuo ke faka‘auha ‘a e angahala. Kuo ke tāmate‘i honau hingoa ‘o lauikuonga pea ta‘engata."
    },
    {
      "verse": 6,
      "text": "Ko e fili!–kuo tu‘usi kinautolu; ko e koto lusa ma‘u ai pē; Pea ko e ngaahi kolo na‘a ke fulihi, na‘a mo e manatu ki ai kuo mole"
    },
    {
      "verse": 7,
      "text": "Ka ‘oku ‘afio ai pē ‘a e ‘Eiki, Kuo ne teuteu ki he fakamaau ‘a hono taloni."
    },
    {
      "verse": 8,
      "text": "Pea te ne fai ‘e ia ‘a e fakamaau ‘o māmani ke ‘au‘autotonu, Te ne pule‘i ‘a e ngaahi kakai, ‘o ‘atu hono taau."
    },
    {
      "verse": 9,
      "text": "Ka ‘e hoko ‘a Sihova ko e kolo mo‘unga ma‘a si‘i have‘i: Ko e hūfanga ki he ngaahi taimi ‘efi‘efi."
    },
    {
      "verse": 10,
      "text": "Pea ‘e falala kiate koe ‘a ha‘a maheni ki ho huafa; He tala‘ehai kuo ke li‘aki, ‘e Sihova, ‘a e kau kumi ki he ‘Afiona."
    },
    {
      "verse": 11,
      "text": "Hiva himi kia Sihova ‘oku ‘afio ‘i Saione: Faka‘ilo ki he ngaahi kakai ‘ene ngaahi ngāue."
    },
    {
      "verse": 12,
      "text": "He ‘i he‘ene ‘eke toto ‘oku ne manatu ‘a e fa‘ahinga ko ia; ‘Oku ‘ikai ngalo ‘a e tangi ‘a si‘i ngaohia."
    },
    {
      "verse": 13,
      "text": "‘Alo‘ofa mai, ‘Eiki; Me‘a ki hoku ngaohi ‘e he kakai ‘oku fehi‘a mai, ‘A e ‘Afiona ‘oku ke hapai hake ‘A au mei he matapā ‘o mate;"
    },
    {
      "verse": 14,
      "text": "Koe‘uhi ke u ‘a‘au kotoa ho fakamālō ‘I he ngaahi matanikolo ‘o e ta‘ahine Saione, Te u tome‘e ‘i ho‘o fakamo‘ui."
    },
    {
      "verse": 15,
      "text": "Kuo tō ‘a e hīteni ‘i he luo na‘a nau ngaohi: Ko e kupenga na‘a nau tau, ko honau va‘e kuo mo‘ua ai."
    },
    {
      "verse": 16,
      "text": "‘Oku fakahā ia ‘e Sihova, ‘oku ne fakamaau ‘o ‘osi: Ko e ngāue ‘a hono ‘aofi nima ‘oku ne mo‘ua ai ‘a e tangata kovi. (Hikaione. Sila.)"
    },
    {
      "verse": 17,
      "text": "‘E foki ‘a e kau angakovi ki Lolofonua, ‘A e kakai kotoa ‘oku fakangalongalo‘i ‘a e ‘Otua."
    },
    {
      "verse": 18,
      "text": "He ‘e ‘ikai ngalo ma‘u ai pē ‘a e kau masiva, ‘E ‘ikai mate ta‘engata ‘a e ‘amanaki ‘a si‘i ngaohikovia."
    },
    {
      "verse": 19,
      "text": "Tu‘u mai, Sihova, mo e fiemālohi ‘a e tangata me‘a vaivai: Tuku ke fai ki ho ‘ao ‘a e fakamaau ‘o e ngaahi kakai."
    },
    {
      "verse": 20,
      "text": "‘Ai, ‘Eiki, ke nau manavahē fu‘u: Ke ‘ilo ‘e he ngaahi kakai ko e fa‘ahinga vaivai ‘a kinautolu. (Sila)"
    }
  ],
  "timestamp": "2025-08-08T15:55:22.976633"
}