{
  "book": "ISA",
  "book_name": "Isaiah",
  "chapter": 57,
  "version_id": 1307,
  "url": "https://www.bible.com/bible/1307/ISA.57",
  "verses": [
    {
      "verse": 1,
      "text": "‘OKU mole ‘a e tangata faitotonu, kae ‘ikai ha taha ‘e fakatokanga hono loto ki ai; pea ‘oku utu ki fa‘itoka ‘a e kakai lotu mo‘oni, ta‘emahino ki ha taha ‘oku ‘ave ‘a e tangata faitotonu ke ‘oua te ne sio ki he kovi ‘oku ha‘u."
    },
    {
      "verse": 2,
      "text": "‘Oku ne hū ki he fiemālie; ‘oku nau mālōlō ‘i honau toka‘anga, ha taha kuo tonusika hono founga."
    },
    {
      "verse": 3,
      "text": "Ka ko kimoutolu, mou ‘unu‘unu mai ki heni, ‘a e fānau ‘a e fefine fai sausau, ‘a e hako ‘o e tono fefine mo e fai fe‘auaki."
    },
    {
      "verse": 4,
      "text": "Ko hai ‘oku mou fakakata ‘aki? ‘oku mou mio‘i mafa‘a ‘a e ngutu kia hai, mo fakatete‘e ‘elelo? ‘Ikai ko e tupu‘i talangata‘a kimoutolu, ko e hako‘i loi?"
    },
    {
      "verse": 5,
      "text": "‘a e fa‘ahinga ‘oku tafunaki ho‘omou holi ‘aki ‘a e ngaahi ‘aitoli ‘i he lolo ‘akau mata fua pē, ‘a e fa‘ahinga tāmate‘i fānau ‘i he ngaahi tele‘a, ‘i he lalo ava‘i makatu‘u."
    },
    {
      "verse": 6,
      "text": "‘Oku ke ma‘u ho tofi‘a ‘i he ngaahi maka molemole ‘o e halanga vai; ko kinautolu, ko kinautolu ho‘o koloa: seuke kuo ke lilingi kiate kinautolu ha feilaulau-inu, kuo ke ‘atu ha feilaulau-me‘akai. Pea te u nofo fiemālie koā ‘i ha me‘a pehē?"
    },
    {
      "verse": 7,
      "text": "Kuo ke ‘ai ho mohenga ki ha funga mo‘unga mā‘olunga, mahiki hake: kuo ke ‘alu hake foki ki ai ke fai ho‘o feilaulau."
    },
    {
      "verse": 8,
      "text": "Pea ko ho‘o fakamanatu kuo ke ‘ai ki he tu‘a matapā mo e tu‘a pou: he kuo ke vete kofu ki ha taha kehe, ‘o ‘ikai ko au, pea kuo ke heka ki ai; na‘a ke ngaohi ho mohenga ke laulahi, pea na‘a ke tu‘utu‘uni ‘a e me‘a te nau fai kiate koe; na‘a ke ‘ofa ki he‘enau tokoto mai, ‘oku ke fakasio ki he kupu."
    },
    {
      "verse": 9,
      "text": "Pea na‘a ke ‘a‘ahi ki he tu‘i kuo ke tākai, pea kuo ke ‘ai ke lahi ‘a e ngaahi fa‘ahinga ahi, pea na‘a ke tuku atu ho‘o kau talafekau ki he mama‘o, pea na‘a ke fakamā‘ulalo koe ‘o a‘u ki lolofonua."
    },
    {
      "verse": 10,
      "text": "Na‘a ke ongosia ‘i he lōloa ho fononga; ka tala‘ehai na‘a ke pehē, ‘Oku ta‘e‘aonga. Na‘a ke ma‘u ha fakafo‘ou ‘o ho mālohi; ko ia na‘e ‘ikai te ke ongo‘i vaivai ai."
    },
    {
      "verse": 11,
      "text": "Pea ko hai kuo ke hoha‘a ki ai, ‘o ke manavahē ai, ‘o ke fai kākā, ‘o ‘ikai te ke manatu‘i au, ‘o ‘ikai te ke ‘ai ‘a e me‘a ki ho loto? ‘ikai kuo u fakalongo pē, ‘io, ‘o talu fuoloa? tala‘ehai na‘a ke manavahē kiate au."
    },
    {
      "verse": 12,
      "text": "Ko au te u fakahā ho‘o tonuhia tokua; pea ko ho‘o ngaahi ngāue, tala‘ehai te nau ‘aonga kiate koe."
    },
    {
      "verse": 13,
      "text": "Ka fai ho‘o tangi, pea ke fakahaofi koe ‘e ho‘o fokotu‘unga me‘a na. ‘Ā, ‘oku punakaki kotoa ‘e ha matangi: ‘e ‘ave pē ‘e ha fo‘i hō: ka ko ia ‘oku falala kiate au te ne ma‘u ‘a e fonua, pea te ne tofi‘a ‘aki hoku mo‘unga tapu."
    },
    {
      "verse": 14,
      "text": "Pea na‘e ongo mai ha le‘o ‘o pehē, “Tanu hake, tanu hake, Fakatonutonu ha hala. Hiki ‘a e tūkia‘anga Mei he hala ‘o hoku kakai.”"
    },
    {
      "verse": 15,
      "text": "He ko e folofola ena ‘a e Fotu mo Mahiki-hake, ‘a e Toko Taha ‘oku ne ‘afioa ‘a ‘ītāniti, pea ko Tāpuhā hono huafa: ‘Oku ou nofo ‘i Taukakapa, pea ‘i he Potu Tapu, pea mo ia ‘oku loto mafesi mo anga malū, ke fakamānava hake ‘a e laumālie ‘o e anga malū, pea ke fakamānava hake ‘a e loto ‘o e kau mafesi."
    },
    {
      "verse": 16,
      "text": "He ‘oku ‘ikai te u veipā ma‘u ai pē, pea ‘oku ‘ikai te u ‘ita ‘o ta‘engata; na‘a pongia ‘a e laumālie ‘i he fai mo au, ‘io, ko e ‘ū mo‘ui kuo u ngaohi."
    },
    {
      "verse": 17,
      "text": "Koe‘uhi ko e kovi ‘o ‘ene mānumanu, ko ia na‘a ku ‘ita ai, pea u taa‘i ia, na‘a ku fufū au meiate ia, he kuo u ‘ita: ka ka ‘alu atu pē ia, ‘o afe ai pē ‘i he hala ‘oku ne loto ki ai."
    },
    {
      "verse": 18,
      "text": "Kuo u sio ki hono ngaahi founga, pea te u faito‘o ia; pea te u taki ia, pea te u fakaai hono fakalelulelu kiate ia, mo ‘ene kau tangi."
    },
    {
      "verse": 19,
      "text": "“Ko ia ‘oku ne fakatupu ‘a e fua ‘o e loungutu ‘oku ne tala nonga, ka ko ha nonga, ki he mama‘o mo e ofi”–ko e folofola ‘a Sihova ia; he te u faito‘o ia."
    },
    {
      "verse": 20,
      "text": "Ka ko e kau angahala, ‘oku hangē ko e tahi hou; he ‘oku ‘ikai ke manonga, pea ‘oku ta‘aki hake ‘e hono ngaahi peau ‘a e kele mo e pela."
    },
    {
      "verse": 21,
      "text": "‘Oku ‘ikai ha fiemālie ki he kau angahala–ko e folofola ia ‘a hoku ‘Otua."
    }
  ],
  "timestamp": "2025-08-08T15:56:06.327947"
}