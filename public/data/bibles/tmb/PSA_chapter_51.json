{
  "book": "PSA",
  "book_name": "Psalms",
  "chapter": 51,
  "version_id": 1307,
  "url": "https://www.bible.com/bible/1307/PSA.51",
  "verses": [
    {
      "verse": 1,
      "text": "KE KE meesi kiate au, ‘e ‘Otua, He ko ho tau ‘a e manava‘ofa. Ke ke tāmate‘i ‘eku ngaahi angahala Ke hoa mo e lahi ‘o ho‘o ‘alo‘ofa."
    },
    {
      "verse": 2,
      "text": "Ke ke mātu‘aki fō au mei he‘eku hia, Pea ‘ai ke u ma‘a mei he‘eku angahala."
    },
    {
      "verse": 3,
      "text": "He ‘oku ou ‘ilo‘i ‘eku talangata‘a, Pea ‘oku ma fe‘ao ma‘u pē mo ‘eku angahala."
    },
    {
      "verse": 4,
      "text": "Ko koe–ko koe pē kuo u angahala ki ai: Pea Kuo u fai ‘a e me‘a ‘oku kovi ‘i ho‘o vakai: Koe‘uhi ke hā ho‘o tonuhia ‘oka ke ka lea, Pea ke ‘ata‘atā ‘oka ke ka fakamaau?."
    },
    {
      "verse": 5,
      "text": "Vakai, na‘e fanau‘i au mo e hia; ‘Io, na‘e tu‘itu‘ia ‘eku fa‘ē ‘iate au ko e me‘a angahala."
    },
    {
      "verse": 6,
      "text": "Vakai, ‘oku ke manako ki he fai mo‘oni ‘i he feitu‘u lotoloto; Pea ‘i he potu fufū te ke ngaohi au ke u ‘ilo ‘a e poto."
    },
    {
      "verse": 7,
      "text": "Ke ke fakama‘a‘i ‘īsope au, pea te u ma‘a: Fō au, pea te u hinehina ange he sinou."
    },
    {
      "verse": 8,
      "text": "Tuku ke u fanongo ki he fakafiefia mo e mavava, Kae me‘e ‘a e ngaahi hui kuo ke fakavolu."
    },
    {
      "verse": 9,
      "text": "Hanga kehe mei he‘eku ngaahi angahala, Pea tāmate‘i ‘eku hia kotoa."
    },
    {
      "verse": 10,
      "text": "Fakatupu ‘iate au ha loto ma‘a, ‘e ‘Otua ‘O toe langa‘i ‘i loto ha laumālie totonua."
    },
    {
      "verse": 11,
      "text": "‘Oua ‘e kapusi au mei he fe‘ao mo koe; Pea ko ho laumālie tapu ‘oua te ke ‘ave."
    },
    {
      "verse": 12,
      "text": "Ko e fiefia ‘o ho‘o fakamo‘ui ke ke fakafoki kia kita. Kae poupou au ‘e ha laumālie tau‘atāina."
    },
    {
      "verse": 13,
      "text": "Te u toki ako ho ngaahi hala ki he kau talangata‘a; Pea ‘e foki kiate koe ‘ani kau angahala."
    },
    {
      "verse": 14,
      "text": "Fakahaofi au mei he halaia toto, ‘E ‘Elohimi ko hoku ‘Otua fakamo‘ui‘anga, Kae fakahīkihiki‘i ‘e hoku ‘elelo ho‘o fakatonuhia."
    },
    {
      "verse": 15,
      "text": "‘Ātonai ‘e ko hoku loungutu ke ke to‘o, Kae ‘a‘au ‘e hoku ngutu ho fakamālō."
    },
    {
      "verse": 16,
      "text": "He ‘oku ‘ikai te ke tangi ki he feilaulau, Ka ne pehē te u ‘atu: Na‘a mo e feilaulau-mōifua ‘Oku ‘ikai te ke manakoa."
    },
    {
      "verse": 17,
      "text": "Ko e feilaulau ki he ‘Otua ko e laumālie lavea: Ko e loto lavea mo mafesifesi ‘e ‘ikai ta‘etoka‘i ‘e he ‘Afiona."
    },
    {
      "verse": 18,
      "text": "Ke ke finangalo ke fai lelei ki Saione: Langa ‘a e ngaahi ‘ā ‘o Selusalema ē."
    },
    {
      "verse": 19,
      "text": "Te ke toki fiema‘u ‘a e feilaulau fakatonuhia, ‘Ani feilaulau-tutu mo mōifua: Te nau toki feia pulu ‘i ho ‘ōlita."
    }
  ],
  "timestamp": "2025-08-08T15:55:29.357751"
}