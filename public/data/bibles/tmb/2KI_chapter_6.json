{
  "book": "2KI",
  "book_name": "2 Kings",
  "chapter": 6,
  "version_id": 1307,
  "url": "https://www.bible.com/bible/1307/2KI.6",
  "verses": [
    {
      "verse": 1,
      "text": "PEA lea ‘a e kau tama palōfita kia ‘Ilaisa, ‘Eni, ko e potu ‘oku mau nofo ai kiate koe ‘oku ‘api‘api fau."
    },
    {
      "verse": 2,
      "text": "Tuku mu‘a ke mau ō ki Soatani, ‘o ma‘u mei ai takitaha ‘ene va‘akau, ka mau ngaohi ‘i he potu ko ia hamau nofo‘anga. Pea ne tali, ‘Alu pē."
    },
    {
      "verse": 3,
      "text": "Pea pehē mai ‘e ha taha, Fakamolemole, Tangata‘eiki, ka ke ha‘u ke tau ō."
    },
    {
      "verse": 4,
      "text": "Pea ne tali, Te u ‘alu pē, Ko ia, na‘a ne ‘alu mo kinautolu, pea nau a‘u ki Siotani, ‘o nau fai ‘enau ta‘anga."
    },
    {
      "verse": 5,
      "text": "Ka ‘i he fai ‘e ha taha ke hinga ‘ene ‘akau, na‘e tō ‘a e mata ‘o e toki ki he vai: pea ne kalanga, ‘o pehē, ‘Oiauē, Tangata‘eiki, he ko e nō!"
    },
    {
      "verse": 6,
      "text": "Pea me‘a mai ‘a e tangata ‘o ‘Elohimi, Na‘e tō ‘i fē? Pea ne fakahinohino ‘a e potu. Pea ne tu‘usi ha va‘akau ‘o lī ki ai, ‘o ne fakatētē ‘a e ukamea."
    },
    {
      "verse": 7,
      "text": "Pea ne fekau, To‘o hake. Ko ia, na‘a ne mafao atu hono nima, ‘o puke."
    },
    {
      "verse": 8,
      "text": "Pea ko e Tu‘i Sīlia na‘e fai ‘ene tau ki ‘Isileli; pea ne fa‘ufa‘ufono mo ‘ene kau tamaio‘eiki, ‘o pehē, ‘I he potu ko ē mo ē te u ‘apitanga ai."
    },
    {
      "verse": 9,
      "text": "Pea ‘alu ‘a e fekau ‘a e tangata ‘o ‘Elohimi ki he Tu‘i ‘Isileli ke fakahā, Tokanga ke ‘oua na‘a ke fou ki he potu ko ia, he ‘oku tokamalumu ‘a Sīlia ‘i ai."
    },
    {
      "verse": 10,
      "text": "Pea ‘alu ‘a e fekau ‘a e Tu‘i ‘Isileli ki he potu na‘e lea ki ai ‘a e tangata ‘o ‘Elohimi, ‘o vavalo ki ai, ‘o ne hao ai; tala‘ehai na‘e tu‘o taha pe tu‘o ua."
    },
    {
      "verse": 11,
      "text": "Pea hou tu‘u ‘a e loto ‘o e Tu‘i Sīlia ‘i he me‘a ko ia, ‘o ne ui ange ‘ene kau tamaio‘eiki, ‘o ne pehē kiate kinautolu, ‘O ‘ikai koā te mou fakahā mai pe ko hai ‘iate kitautolu ‘oku lango ki he Tu‘i ‘Isileli?"
    },
    {
      "verse": 12,
      "text": "Pea tali ‘e ha taha ‘o ‘ene kau tamaio‘eiki, ‘Ēī ‘a e ‘afiona, ‘oku ‘ikai: ka ko ‘Ilaisa pē, ko e palōfita ‘oku ‘i ‘Isileli, ‘oku ne fakahā ki he Tu‘i ‘Isileli ‘a e ngaahi lea ‘oku fai ‘i ho fale mohe."
    },
    {
      "verse": 13,
      "text": "Pea ne fekau, ‘Alu, ‘o vakai pe ‘oku ne ‘i fē, ka u fekau atu hano puke. Pea na‘e fakahā kiate ia, ‘o pehē, Tā ‘oku ne ‘i Tōtani."
    },
    {
      "verse": 14,
      "text": "Ko ia, na‘a ne fekau atu ki ai ha tau hoosi, mo ha tau sāliote, mo ha fu‘u kongakau: pea nau a‘u po‘uli ki ai, ‘o kapui ‘a e kolo."
    },
    {
      "verse": 15,
      "text": "Pea ‘i he ‘ā hengihengi ‘a e tauhi ‘o e tangata ‘o ‘Elohimi, ‘o ne ‘alu ki tu‘a, pea tā ko e kongakau ena takatakai ki he kolo, mo e tau hoosi mo e tau sāliote. Pea pehē ‘e he‘ene talavou kiate ia, ‘Oiauē, Tangata‘eiki, ko e hā ‘ataua ‘e fai?"
    },
    {
      "verse": 16,
      "text": "Pea pehē ‘e ia, ‘Oua te ke manavasi‘i; he ‘oku tokolahi ‘a e kau mo kitaua ‘i he kau mo kinautolu."
    },
    {
      "verse": 17,
      "text": "Pea na‘e lotu ‘a ‘Ilaisa, ‘o ne pehē, ‘Eiki, ke ke faka‘ā mu‘a hono mata ke ne mamata. Pea faka‘ā ‘e he ‘Eiki ‘a e mata ‘o e talavou; ‘o ne sio: pea tā ‘oku fonu ‘a e mo‘unga na ‘i he tau hoosi afi mo e sāliote, ‘o takatakai kia ‘Ilaisa."
    },
    {
      "verse": 18,
      "text": "Pea ‘i he‘enau ‘alu hifo kiate ia, pea hū ‘a ‘Ilaisa ki he ‘Eiki, ‘o pehē, ‘Ai mu‘a ke popongi ‘a e kakai ni. ‘O ne ‘ai ke nau popongi ‘o hangē ko e lea ‘a ‘Ilaisa."
    },
    {
      "verse": 19,
      "text": "Pea pehē ‘e ‘Ilaisa kiate kinautolu, ‘Oku ‘ikai ko e hala eni, pea ‘oku ‘ikai ko e kolo: muimui kiate au, pea te u taki kimoutolu ki he tangata ‘oku mou kumi. Pea ne taki kinautolu ki Samēlia."
    },
    {
      "verse": 20,
      "text": "Pea ‘i he‘enau hū leva ki Samēlia, pea pehē ‘e ‘Ilaisa, ‘Eiki, faka‘ā ‘a e mata ‘o e tu‘unga me‘a ni ke nau mamata. Pea faka‘ā ‘e he ‘Eiki honau mata, ‘o nau vakai, pea tā ‘oku nau ‘i loto Samēlia."
    },
    {
      "verse": 21,
      "text": "Pea me‘a mai ‘a e Tu‘i ‘Isileli kia ‘Ilaisa, ‘i he‘ene sio kiate kinautolu, ‘Alā, te u taa‘i kinautolu koā? Kau taa‘i, ‘inē?"
    },
    {
      "verse": 22,
      "text": "Pea ne tali, ‘E ‘ikai te ke taa‘i: he ka ne ko ho‘o ma‘u ‘aki ho‘o heletā mo ho kaufana pea te ke ta? Fokotu‘u ‘i honau ‘ao ha me‘akai mo ha vai, ke nau kai mo inu, ‘o foki ki honau ‘eiki."
    },
    {
      "verse": 23,
      "text": "Pea ne teu ha fu‘u kātoanga ma‘anautolu; pea hili ‘enau kai mo inu na‘a ne tukuange kinautolu, pea na‘a nau ‘alu ki honau ‘eiki, pea na‘e ‘ikai toe ha‘u ‘a e ngaahi kongakau Sīlia ke pāpani mai ki he fonua ‘o ‘Isileli."
    },
    {
      "verse": 24,
      "text": "Pea hili ia na‘e faifai pea tānaki ‘e Peni-hētati ko e Tu‘i Sīlia ‘ene tau kotoa, ‘o ne ‘alu hake ‘o ‘ākolo‘i ‘a Samēlia."
    },
    {
      "verse": 25,
      "text": "Pea na‘e faifai pea honge lahi ‘a Samēlia: he vakai, na‘a nau faka‘efihi, faka‘efihi ia, kae‘oua ke fakatau ha ‘ulu‘i ‘asi ‘aki ha pa‘anga siliva ‘e valungofulu, pea ko e vahefā ‘o ha kapa te‘e lupe ‘aki ha pa‘anga siliva ‘e nima."
    },
    {
      "verse": 26,
      "text": "Pea ‘i he hā‘ele ange ‘a e Tu‘i ‘Isileli ‘i he funga ‘ā, na‘e tautapa mai ha finemotu‘a, ‘o pehē, ‘Ēī ‘a e ‘afiona, tokoni mai."
    },
    {
      "verse": 27,
      "text": "Pea ne tali, Kapau ‘e ‘ikai tokoni koe ‘e he ‘Eiki, pea mei fē ha‘aku tokoni atu? Mei he haha‘anga koā, pe mei ha tata‘o‘anga?"
    },
    {
      "verse": 28,
      "text": "Pea folofola ‘a e tu‘i ki he fefine, Ko e hā ‘au? Pea tali ‘a e fefine, Na‘a pehē mai ‘a e finemotu‘a ni, Tuku mai ho‘o tama ke ta kai he ‘aho ni, ka ta toki kai ha‘aku ‘apongipongi."
    },
    {
      "verse": 29,
      "text": "Ko ia na‘a ma haka ‘eku tama, ‘o ma kai: pea u pehē kiate ia ‘i he ‘aho ‘e taha, Tuku mai ho‘o tama ke ta kai: pea tā kuo ne fufū ha‘ana."
    },
    {
      "verse": 30,
      "text": "Pea ‘i he fanongo leva ‘a e tu‘i ki he ngaahi lea ‘a e fefine, na‘a ne hae hifo hono kofu; (‘oku ne lolotonga hā‘ele ‘i he ‘ā); pea na‘e mamata ‘a e kakai, pea tā ‘oku ne kofu loto ‘aki ‘a e tauanga‘a."
    },
    {
      "verse": 31,
      "text": "Pea ne toki pehē, ‘Ilo ‘e au ‘o lahi hake, ‘o kapau ‘e ‘osi ‘a e ‘aho ni ‘oku kei tu‘u ‘i hono tu‘unga ‘a e ‘ulu ‘o ‘Ilaisa foha ‘o Sāfati."
    },
    {
      "verse": 32,
      "text": "Pea ‘oku nofo ‘a ‘Ilaisa ‘i hono fale, pea ko e kau mātu‘a ‘oku nonofo mo ia; mo ne fekau atu ki ai ha taha ‘o e kau fakafe‘ao: ka ‘i he te‘eki ke a‘u mai ‘a e talafekau, na‘e pehē ‘e ia ki he kau mātu‘a, ‘Oku mou vakai ki he fekau mai ‘e he foha ni ‘o e fakapō ke ‘ave hoku ‘ulu? Vakai, ka ha‘u leva ‘a e talafekau, tāpuni ‘a e matapā, ‘o ta‘ofi atu ia ‘i tu‘a: ‘ikai ‘oku ongo mai ‘a e taulaka ‘a hono ‘eiki ‘oku muimui mai?"
    },
    {
      "verse": 33,
      "text": "Lolotonga ‘ene kei alea mo kinautolu, tā na‘e hifo mai ‘a e talafekau. Pea ne folofola, Tā ko e kovi ni ‘oku meia Sihova; koe‘uma‘ā ‘eku kei tatali kia Sihova."
    },
    {
      "verse": 34,
      "text": "PEA pehē ‘e ‘Ilaisa, Mou fanongo mai ki he folofola ‘a Sihova, Ko eni ‘a e folofola ‘a Sihova, Fe‘unga mo e taimi ni ‘apongipongi ‘e fakatau ha tangai mahoa‘a lelei ‘aki ha sikeli, mo e ongo tangai pa‘ale ‘aki ha sikeli, ‘i he matanikolo ‘o Samēlia ni."
    },
    {
      "verse": 35,
      "text": "Pea ko e kapiteni, ‘a ia na‘e falala ‘a e tu‘i ki hono nima, na‘a ne tali ki he tangata ‘o ‘Elohimi ‘o pehē, ‘Ā, ka toki tupangi ‘e he ‘Eiki ‘a e langi, pea hoko ‘a e me‘a ko ia. Pea ne pehē, Tala atu, te ke sio ki ai ‘aki ho mata, kae ‘ikai te ke kai ai."
    }
  ],
  "timestamp": "2025-08-08T15:54:47.246166"
}