{
  "book": "JOB",
  "book_name": "Job",
  "chapter": 5,
  "version_id": 1307,
  "url": "https://www.bible.com/bible/1307/JOB.5",
  "verses": [
    {
      "verse": 1,
      "text": "TAUTAPA mu‘a: ko hai ‘e tali koe? ‘Io, ko hai ‘i he ha‘a Tapu te ke hanga ki ai?"
    },
    {
      "verse": 2,
      "text": "Sa‘a! ko e vale ‘oku ‘itangofua te ne ‘auha, Pea ko e lēlea lau ‘oku māfana vave, ko hono mate‘anga ia."
    },
    {
      "verse": 3,
      "text": "Ne u mamata ‘e au ki he vale kuo fu‘u ma‘uma‘uluta; Kae fokifā pē na‘a ku talakaa‘i hono nofo‘anga."
    },
    {
      "verse": 4,
      "text": "Ko ‘ene fānau ē na‘e masiva ha ni‘ihi ke tokoni, Pea ‘oku laiki kinautolu ‘i he fai‘anga fono, ‘o ‘ikai ha ‘aofi."
    },
    {
      "verse": 5,
      "text": "‘Io, ‘oku kai hono ta‘u ‘e he fiekaia, ‘O ne to‘o mei he loto ‘ā talatala, Pea ‘oku fanga ‘a e hele ki he‘enau koloa."
    },
    {
      "verse": 6,
      "text": "He ‘oku ‘ikai ke fisi ‘a e kovi mei he efu, Pea ‘oku ‘ikai ke tupu mei he kelekele ‘a e mamahi;"
    },
    {
      "verse": 7,
      "text": "He na‘e fā‘ele‘i ‘a e tangata ki he mamahi, Hangē ‘oku puna hake ‘a e ngaahi kalofiama."
    },
    {
      "verse": 8,
      "text": "Ka ‘oka ne ko au, te u ha‘ao kia ‘Ela, ‘Io, te u ‘ave ki he ‘Otua ‘eku me‘a:"
    },
    {
      "verse": 9,
      "text": "‘A ‘Ene ‘Afio ‘oku ne fai me‘a lalahi mo ta‘emahakulea; ‘Ani me‘a fakaofo mo ta‘efa‘alaua."
    },
    {
      "verse": 10,
      "text": "‘Oku ne tuku ‘uha ki he funga fonua, ‘O fekau atu ha vai ki he mata ‘o e ngoue‘anga:"
    },
    {
      "verse": 11,
      "text": "Ko ‘ene fakamā‘olunga ‘a si‘i mā‘ulalo; Pea nofo ‘a kau tangi ki he malu ‘a mo‘unga."
    },
    {
      "verse": 12,
      "text": "‘Oku ne motuhi ‘a e fakakaukau ‘a e kau olo, Ko ia ‘oku ‘ikai ke lava ‘e honau nima ‘a e me‘a ‘oku nau fai ki ai."
    },
    {
      "verse": 13,
      "text": "‘Oku ne pō ‘a e kau poto ‘i he fai olopoto ‘anautolu; Kae tū‘ulu ‘a e fale‘i ‘oku fai ‘e he kau mamio."
    },
    {
      "verse": 14,
      "text": "Kei ‘aho ‘oku nau hū ki he po‘uli, ‘Io, ‘oku nau taupō ho‘atā ‘o hangē ko e pō ia."
    },
    {
      "verse": 15,
      "text": "Pea ‘oku ne fakahaofi si‘i masiva mei he heletā ‘a honau ngutu, Pea mei he nima ‘o e kau fakamālohi."
    },
    {
      "verse": 16,
      "text": "Ko ia ‘oku tupu ha ‘amanaki ki he vaivai, Pea ‘oku kū ngutu ‘a e kovi."
    },
    {
      "verse": 17,
      "text": "Tala atu, ‘oku monū‘ia ‘a e tangata ‘oku tautea ‘e ‘Elohā: Ko ia, ‘oua te ke va‘inga‘aki ‘a e ako ‘oku fai ‘e Sātai."
    },
    {
      "verse": 18,
      "text": "He ko e taha ia ‘oku mulu‘i, ‘o toe ha‘iha‘i; ‘Oku ne ‘ai ke kafo, pea ko hono nima ai pē ‘oku faito‘o,"
    },
    {
      "verse": 19,
      "text": "Te ne fakahaofi koe ‘i he faingata‘a ‘e ono; Pea ‘i hono fitu ‘e ‘ikai lave ha kovi kiate koe."
    },
    {
      "verse": 20,
      "text": "Ka honge, te ne fakahaofi koe mei he mate; Pea mei he ivi ‘o e heletā ‘oka ko e tau."
    },
    {
      "verse": 21,
      "text": "‘I he tā ‘a e uipi ko e ‘elelo, te ke nofo fufū; ‘E ‘ikai te ke manavahē ki he faka‘auha ‘oka ‘unu‘unu mai."
    },
    {
      "verse": 22,
      "text": "Ko e faka‘auha mo e hālofia te ke kata ki ai; Pea ‘e ‘ikai te ke manavahē ki he manu fekai ‘o e fonua."
    },
    {
      "verse": 23,
      "text": "Kaekehe, ‘e ai ha‘o talite mo e ngaahi maka ‘o e vao; Pea ‘e melino ho vā mo e manu kaivao."
    },
    {
      "verse": 24,
      "text": "Pea te ke ‘ilo ‘oku tu‘umālie ho tēniti; Pea ‘i ho‘o lau ho‘o monumanu, ‘oku ‘ikai hē ha taha."
    },
    {
      "verse": 25,
      "text": "Pea te ke ‘ilo ‘e lahi ho hako, Pea hangē ko e mohuku ‘o e fonua ho pikilau."
    },
    {
      "verse": 26,
      "text": "Te ke hoko ki ho tanu‘anga kuo ke fu‘u a‘u, Pea hangē ha ‘ū koane ‘oku utu ‘i Faka‘afumate."
    },
    {
      "verse": 27,
      "text": "Tala atu, ko eni pē: Kuo mau hakule ki ai, pea ko ia pē; Fanongo ki ai, pea ‘ilo ‘e koe ma‘au."
    }
  ],
  "timestamp": "2025-08-08T15:55:14.597336"
}