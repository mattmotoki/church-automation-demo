{
  "book": "2KI",
  "book_name": "2 Kings",
  "chapter": 5,
  "version_id": 1307,
  "url": "https://www.bible.com/bible/1307/2KI.5",
  "verses": [
    {
      "verse": 1,
      "text": "PEA ko Neamani, ko e ‘Eikitau ‘a e Tu‘i Sīlia, ko e Tangata na‘e toka‘i ‘e hono ‘eiki, pea tokangaekina, he ko e me‘a ‘iate ia kuo tuku ‘e he ‘Eiki ke ikuna ‘e Sīlia; ka na‘e maumau hono to‘a ko ‘ene kilia."
    },
    {
      "verse": 2,
      "text": "Pea hū ki tu‘a ‘a e ngaahi kongakau Sīlia ko e pāpani, pea nau taki mai mei he fonua ‘o ‘Isileli ha ki‘i ta‘ahine, pea na‘a ne nofo ki he uaifi ‘o Neamani."
    },
    {
      "verse": 3,
      "text": "Pea ne pehē ki he‘ene fine‘eiki, Taumaiā na‘e ‘i he ‘ao ‘o e palōfita ‘oku ‘i Samēlia ‘a e tangata‘eiki! te ne fakama‘a ia mei he‘ene kilia."
    },
    {
      "verse": 4,
      "text": "Pea na‘e hū atu ha taha, ‘o fakahā ki hono ‘eiki ‘o pehē, Na‘e pehē mo pehē ‘a e lau ‘a e ta‘ahine mei he fonua ‘o ‘Isileli."
    },
    {
      "verse": 5,
      "text": "Pea me‘a mai ‘a e Tu‘i Sīlia, Fei mo vave ki ai, ka u ‘atu ha tohi ki he Tu‘i ‘Isileli. Ko ia, na‘a ne ‘alu; ‘o ne ‘ave ha taleniti siliva ‘e hongofulu, mo e pa‘anga koula ‘e ono afe, mo e tangata kotoa ‘e hongofulu."
    },
    {
      "verse": 6,
      "text": "Pea na‘a ne ‘ave ‘a e tohi ki he Tu‘i ‘Isileli, ‘o pehē hono lau, Pea ko eni, ka a‘u atu ‘a e tohi ni, vakai, kuo u fekau atu ‘eku tamaio‘eiki ko Neamani, ke ke fakama‘a ia mei hono kilia."
    },
    {
      "verse": 7,
      "text": "Pea ‘i he lau leva ‘e he Tu‘i ‘Isileli ‘a e tohi, na‘a ne hae hifo hono kofu, ‘o ne pehē, He ko ‘Elohimi au ke tāmate‘i mo fakaola, ‘a ia kuo fekau mai ai ‘e he siana ko ē ke u fakama‘a ha tangata mei he‘ene kilia? ‘Ē, mou me‘a mu‘a ‘o vakai ki he‘ene kumi tu‘unga kiate au."
    },
    {
      "verse": 8,
      "text": "Ka ‘i he fanongo leva ‘e ‘Ilaisa ko e tangata ‘o ‘Elohimi kuo hae ‘e he Tu‘i ‘Isileli hono kofu, na‘e ‘alu ‘ene fekau ki he tu‘i, ‘o pehē, Ko e hā kuo ke hae kofu ai? tuku ke ne ha‘u kiate au, pea te ne ‘ilo ‘oku ‘i ai ha palōfita ‘i ‘Isileli."
    },
    {
      "verse": 9,
      "text": "Ko ia na‘e ha‘u ‘a Neamani mo ‘ene tau hoosi mo ‘ene tau sāliote, ‘o ne tu‘u ‘i he matapā ‘o e fale ‘o ‘Ilaisa."
    },
    {
      "verse": 10,
      "text": "Pea tuku atu ‘e ‘Ilaisa ki ai ha talafekau ke fakahā, ‘Alu, ‘o kaukau tu‘o fitu ‘i Soatani, pea ‘e foki mai ho kakano ka ke ma‘a."
    },
    {
      "verse": 11,
      "text": "Pea ‘ita ‘a Neamani, ‘o ne ‘alu, he‘ene pehē, ‘Isa, lau ‘e au te ne mātu‘aki hū ki tu‘a, ‘o tu‘u, ‘o tautapa ki he huafa ‘o Sihova ko hono ‘Otua, mo tākalo hono nima ‘i he potu, ‘o fakama‘a ‘a e kilia."
    },
    {
      "verse": 12,
      "text": "‘Ikai ‘oku lelei hake ‘a ‘Āpana mo Papa, ‘a e ongo vaitafe ‘o Tāmasikusi, ‘i he ngaahi vai kotoa pē ‘o ‘Isileli? ‘o ‘ikai ‘apē ke u kaukau hē, ‘o u ma‘a ai? Ko ia na‘a ne tafoki ‘o ‘alu kuo mamahi."
    },
    {
      "verse": 13,
      "text": "Pea ‘unu‘unu mai ‘ene kau tamaio‘eiki, ‘o nau fakatau folofola kiate ia, ‘o nau pehē, ‘Alā, ka ne ko e me‘a lahi kuo tala ‘e he palōfita, ‘ikai kuo ke fai? huanoa ‘i he‘ene pehē, Kaukau, ka ke mo‘ui?"
    },
    {
      "verse": 14,
      "text": "Ko ia, na‘a ne ‘alu hifo, ‘o uku tu‘o fitu ‘i Soatani, hangē ko e tala ‘a e tangata ‘o ‘Elohimi: pea na‘e foki mai hono kakano, ‘o hangē ko e kakano ‘o ha tamasi‘i, ‘o ne ma‘a."
    },
    {
      "verse": 15,
      "text": "Pea ne foki ki he tangata ‘o ‘Elohimi, ‘a ia mo hono fu‘u vāhenga tau, ‘o ne a‘u ‘o tu‘u ‘i hono ‘ao, ‘o ne pehē; Vakai, kuo u ‘ilo ‘oku ‘ikai ha ‘otua ‘i māmani kātoa, ka ‘i ‘Isileli pē: pea ko eni, ke ke tali mu‘a ha me‘a‘ofa mei ho‘o tamaio‘eiki ko au."
    },
    {
      "verse": 16,
      "text": "Ka ka tali ‘e ia, Tangi mo‘oni ‘a Sihova, ‘a ia ko hono ‘ao ‘oku ou tu‘u ai, ha‘aku tali ha me‘a. Pea ne fakakolekole ke ne to‘o ha me‘a; ka ne fakafisi pē."
    },
    {
      "verse": 17,
      "text": "Pea pehē ‘e Neamani, pea ka ‘ikai, kaekehe ke ‘omi ki ho‘o tamaio‘eiki ko au ha uta kelekele fe‘unga mo ha miuli ‘e ua; he ‘e ‘ikai toe fai feilaulau ‘e ho‘o tamaio‘eiki ko au ki ha ‘otua kehe, ka kia Sihova pē."
    },
    {
      "verse": 18,
      "text": "Ko e fo‘i me‘a ni pē ke fakamolemole ai ‘e Sihova ho‘o tamaio‘eiki ko au; ka hū hoku ‘eiki ki he fale ‘o Līmoni ke lotu ai, ‘o ne falala ki hoku nima, pea u hū ‘i he fale ‘o Līmoni; ko ‘eku hū ko ia ‘i he fale ‘o Līmoni–‘ē, ke fakamolemole mu‘a ‘e Sihova ho‘o tamaio‘eiki ko au ‘i he me‘a ko ia."
    },
    {
      "verse": 19,
      "text": "Pea ne tali ki ai, ‘Alu, ‘o fiemālie pē. Pea ne hiki meiate ia, ‘o ne mama‘o si‘i atu."
    },
    {
      "verse": 20,
      "text": "Ka ka pehē ‘e Kēhesi, ko e talavou ‘a ‘Ilaisa ko e tangata ‘o ‘Elohimi; Vakai, kuo ma‘ema‘ekina ‘e he Tangata‘eiki ‘a e Sīlia ni ko Neamani, ‘o ‘ikai te ne tali ‘a e me‘a na‘a ne to‘o mai. Tangi mo‘oni ‘a e ‘Eiki ka te u lele, ‘o tuli ki ai, ‘o ma‘u ha me‘a meiate ia."
    },
    {
      "verse": 21,
      "text": "Ko ia na‘e tuli ‘a Kēhesi kia Neamani. Pea vakai ‘e Neamani ‘oku tuli mai ha taha, ‘o ne ‘alu hifo mei he sāliote ke fakafetaulaki kiate ia, ‘o ne pehē, Kuo lelei?"
    },
    {
      "verse": 22,
      "text": "Pea ne tali, ‘Oku lelei pē, Kuo fekau au ‘e hoku ‘eiki ke fakahā, ‘Eni, kuo toki a‘u mai kiate au ha ongo talavou mei Mo‘unga ‘Ifalemi mei he kau tama palōfita: ‘omi mu‘a ma‘anaua ha taleniti siliva, mo ha ongo tangata kotoa."
    },
    {
      "verse": 23,
      "text": "Pea me‘a mai ‘a Neamani, fiemālie mu‘a ka ke ma‘u ha taleniti ‘e ua. Pea ne fakakolekole ki ai, ‘o ne ha‘i ‘a e ongo taleniti siliva ‘i he ongo tangai, fakataha mo e ongo tangata kotoa, ‘o ne ‘ange ki ha ongo talavou ‘e toko ua ‘a‘ana, pea na‘a na fua atu ‘i he ‘ao ‘o ē."
    },
    {
      "verse": 24,
      "text": "Pea ‘i he‘ene a‘u ki he mā‘olunga, na‘a ne to‘o ‘a e ngaahi me‘a meiate kinaua, ‘o ne fakahū ki fale, ‘o ne tukuange ‘a e ongo me‘a ke ‘alu."
    },
    {
      "verse": 25,
      "text": "Ka ka hū ia, ‘o tu‘u ‘i he ‘ao ‘o hono ‘eiki. Pea me‘a mai ‘a ‘Ilaisa, Ko ho‘o ha‘u mei fē, Kehesi? Pea ne tali, Na‘e ‘ikai ‘alu ho‘o tamaio‘eiki ko au ki hē pe ki hē."
    },
    {
      "verse": 26,
      "text": "Ka ka me‘a mai ‘e ia, ‘Ikai na‘e ‘alu mo koe ‘a hoku loto ‘i he foki mai ‘a e tangata mei hono sāliote ke fakafetaulaki kiate koe He ko e taimi eni ke ma‘u siliva, pe ke ma‘u kofu, pe ko e ngoue ‘ōlive, pe ngoue vaine, pe ko e fanga sipi, pe pulu, pe ha kau tamaio‘eiki, pe kau kaunanga?"
    },
    {
      "verse": 27,
      "text": "Ko ia ko e kilia ‘o Neamani ‘e piki kiate koe mo ho hako, ‘o ta‘engata. Pea ne hū ki tu‘a mei he tu‘u ‘i hono ‘ao kuo kilia hangē ko e sinou."
    }
  ],
  "timestamp": "2025-08-08T15:54:47.134386"
}