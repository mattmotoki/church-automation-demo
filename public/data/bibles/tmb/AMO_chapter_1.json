{
  "book": "AMO",
  "book_name": "Amos",
  "chapter": 1,
  "version_id": 1307,
  "url": "https://www.bible.com/bible/1307/AMO.1",
  "verses": [
    {
      "verse": 1,
      "text": "KO E ngaahi lea ‘a ‘Ēmosi, ‘a ia na‘a ne ‘i he kau tauhimanu ‘o Tekoa; ‘a e me‘a na‘e hā kiate ia ‘o kau ki ‘Isileli, ‘i he taimi ‘o ‘Ūsaia Tu‘i Siuta, pea ‘i he taimi ‘o Selopoame foha ‘o Soasi ko e Tu‘i ‘Isileli, ko e ta‘u ‘e ua ki mu‘a ‘i he mofuike."
    },
    {
      "verse": 2,
      "text": "Pea ne pehē: ‘E kālou ‘a Sihova mei Saione, ‘Io, te ne tukuna atu hono le‘o mei Selusalema; Pea ‘oku tangi ‘a e ngaahi kaikai‘anga ‘o e kau tauhi, Pea ‘e mae ‘a e tumutumu ‘o Kāmeli."
    },
    {
      "verse": 3,
      "text": "Ko e folofola eni ‘a Sihova: He ‘oku tolu pē ‘a e angahala ‘a Tāmasikusi, Pe ‘oku fā pē? ‘E ‘ikai te u lolou: He na‘a nau haha ‘a Kiliati ‘aki ‘a e ngaahi haha‘anga ‘aione."
    },
    {
      "verse": 4,
      "text": "Pea te u fekau atu ha afi ki he fale ‘o Hesaeli, Pea te ne keina ‘a e ngaahi palasi ‘o Peni-Hētati."
    },
    {
      "verse": 5,
      "text": "Pea te u maumau‘i ‘a e ‘aonga ‘o Tāmasikusi, Pea te u tu‘usi ‘a e nofo ‘i Pika-‘Āveni, Mo ia ‘oku to‘o ‘a e sēpita ‘i Pete-‘Ēteni; Pea ‘e ‘alu pōpula ‘a e kakai Sīlia ki Kili– ko e folofola ia ‘a Sihova."
    },
    {
      "verse": 6,
      "text": "Ko e folofola eni ‘a Sihova: He ‘oku tolu pē ‘a e angahala ‘a Kesa, Pe ‘oku fā pē? ‘E ‘ikai te u lolou: He na‘a nau hiki mo e faliki ‘enau taki pōpula kinautolu, ke tukuange ki ‘Ītomi."
    },
    {
      "verse": 7,
      "text": "Pea te u fekau atu ha afi ki he ‘ā ‘o Kesa, Pea te ne keina hono ngaahi palasi."
    },
    {
      "verse": 8,
      "text": "Pea te u tu‘usi ‘a e nofo meia ‘Asitoti, Mo ia ‘oku to‘o ‘a e sēpita meia ‘Asikeloni, Pea te u tu‘anima‘i ‘eku tā ki ‘Ekeloni, Pea ko e toenga ‘o kau Filisitia te nau ‘auha– Ko e folofola ia ‘a ‘Ātonai Sihova."
    },
    {
      "verse": 9,
      "text": "Ko e folofola eni ‘a Sihova; He ‘oku tolu pē ‘a e angahala ‘ā Taia, Pe ‘oku fā pē? ‘E ‘ikai te u lolou: He na‘e hiki mo e faliki ‘enau tukuange kinautolu ki ‘Ītomi, pea na‘e ‘ikai te nau manatu ki he kovinānite fakakāinga."
    },
    {
      "verse": 10,
      "text": "Pea te u fekau atu ha afi ki he ‘ā ‘o Taia, Pea te ne keina hono palasi."
    },
    {
      "verse": 11,
      "text": "Ko e folofola eni ‘a Sihova: He ‘oku tolu pē ‘a e angahala ‘a ‘Ītomi, Pe ‘oku fā pē? ‘E ‘ikai te u lolou: He na‘a ne tuli mo e heletā ki hono tokoua, pea ne fakafefeka ‘ene ‘ofa kotoa, pea na‘e taukete ai pe ‘ene ‘ita, pea ne tauhi ‘ene kakaha ‘o ta‘engata."
    },
    {
      "verse": 12,
      "text": "Pea te u fekau atu ha afi ki Tīmani, Pea te ne keina ‘a e ngaahi palasi ‘o Pōsila."
    },
    {
      "verse": 13,
      "text": "Ko e folofola eni ‘a Sihova: He ‘oku tolu pē ‘a e angahala ‘a Ha‘a ‘Āmoni, Pe ‘oku fā pē? ‘E ‘ikai te u lolou: He na‘a nau tafa ‘a e kau fefine feitama ‘i Kiliati, ko ‘enau fie toloaki honau kau‘ā."
    },
    {
      "verse": 14,
      "text": "Pea te u tafu ha afi ‘i he ‘ā ‘o Lapa, Pea te ne keina hono ngaahi palasi, He fai ‘a e kaila tau ‘i he ‘aho ‘o e tau, Pea ō mo e ‘ahiohio ‘i he ‘aho ‘o e afā:"
    },
    {
      "verse": 15,
      "text": "Pea ‘alu pōpula ‘a honau tu‘i, ‘A ia mo hono hou‘eiki fakataha–ko e folofola ia ‘a Sihova."
    }
  ],
  "timestamp": "2025-08-08T15:56:37.642750"
}