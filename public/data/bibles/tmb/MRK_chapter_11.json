{
  "book": "MRK",
  "book_name": "Mark",
  "chapter": 11,
  "version_id": 1307,
  "url": "https://www.bible.com/bible/1307/MRK.11",
  "verses": [
    {
      "verse": 1,
      "text": "PEA ‘i he‘enau fakaofi ki Selusalema, ki Petefesi mo Pētani mo e mo‘unga ko ‘Ōlive, na‘a ne fekau atu ha toko ua ‘o ‘ene kau ako,"
    },
    {
      "verse": 2,
      "text": "‘o ne pehē kiate kinaua, Mole pē ki he vilisi ko ena ‘oku hanga mai; pea ‘i ho‘omo a‘u leva ki ai, te mo ‘ilo ha ki‘i ‘asi kuo no‘otaki, ‘a ia kuo te‘eki ha tangata ‘e heka ki ai; vete ia ‘o ‘omai."
    },
    {
      "verse": 3,
      "text": "Pea ka ai ha taha te ne lea atu, ‘o pehē, Ko e hā ‘oku mo fai ai ia? pea mo pehē, ‘oku fiema‘u ia ‘e he ‘Eiki, pea te ne toe fakafoki vave mai."
    },
    {
      "verse": 4,
      "text": "Pea na ō atu, ‘o na ‘ilo ha ki‘i ‘asi ‘oku no‘otaki ‘i tua‘ā, ‘o ofi ki ha matapā ‘i he hala tu‘a ‘api; pea na vete ia."
    },
    {
      "verse": 5,
      "text": "Pea ko e ni‘ihi ‘iate kinautolu na‘e tutu‘u ai, na‘a nau lea kiate kinaua, ‘o pehē, Ko e hā ‘oku mo fai na, ‘o mo vete ‘a e ki‘i ‘asi?"
    },
    {
      "verse": 6,
      "text": "Pea na tali ‘o hangē ko e fekau ‘a Sīsū: pea nau tuku ai ke na fai."
    },
    {
      "verse": 7,
      "text": "Pea na ‘omi ‘a e ki‘i ‘asi kia Sīsū, pea nau hili ki ai honau ngaahi pulupulu, pea ne heka ki he manu."
    },
    {
      "verse": 8,
      "text": "Pea ko e tokolahi na‘a nau falikiliki ‘a e hala ‘aki honau pulupulu; pea fai‘aki ‘e he ni‘ihi ‘a e ngaahi lou‘akau na‘a nau tu‘usi mei he ngaahi ngoue‘anga."
    },
    {
      "verse": 9,
      "text": "Pea ko kinautolu na‘e ‘alu mu‘omu‘a, mo kinautolu na‘e muimui mai, na‘a nau fekālanga‘i ‘o pehē, Hōsana! Hoto ‘ofa kiate ia ‘oku hoko mai ‘i he huafa ‘o e ‘Eiki!"
    },
    {
      "verse": 10,
      "text": "Hoto ‘ofa ki he pule‘anga ‘o ‘etau kui ko Tēvita, ‘A ia ‘oku hoko mai ni! Hōsana ki Langi Taupotu!"
    },
    {
      "verse": 11,
      "text": "Pea ne hū ki Selusalema, ki he Temipale: pea hili ‘ene vakai foli ‘a e ngaahi me‘a kehekehe, na‘a ne ‘alu mei ai ki Pētani fakataha mo e kau Hongofulumāua; he kuo efiafi fau."
    },
    {
      "verse": 12,
      "text": "Pea pongipongi hake, ‘i he‘enau omi mei Pētani, na‘a ne hālofia:"
    },
    {
      "verse": 13,
      "text": "Pea ‘i he‘ene vakai ha fu‘u fiki mei he mama‘o ‘oku fai lau, na‘a ne ‘alu ki ai, hei‘ilo te ne ma‘u ai ha me‘a: ka ‘i he‘ene a‘u ki ai na‘e ‘ikai te ne ‘ilo ai ha me‘a, ko e ngaahi lau pē; he na‘e kei tuai ‘a e to‘ukai fiki."
    },
    {
      "verse": 14,
      "text": "Pea folofola ia ki ai, ‘o pehē, Ke ‘oua na‘a kai hao fua ‘e ha taha ‘o ta‘engata."
    },
    {
      "verse": 15,
      "text": "Pea nau a‘u ki Selusalema: pea ne hū ki he Temipale, ‘o ne hanga ‘o kapusi ‘a kinautolu na‘e fakatau atu mo fakatau mai ‘i he Temipale, ‘o ne fulihi ‘a e ngaahi tēpile ‘a e kau fetongi pa‘anga, mo e ngaahi nofo‘a ‘o e kakai na‘e ‘omi lupe ke fakatau;"
    },
    {
      "verse": 16,
      "text": "pea na‘e ‘ikai te ne tuku ke hala loto Temipale ha taha to‘o kavenga."
    },
    {
      "verse": 17,
      "text": "Pea ne kamata ako kiate kinautolu, ‘o ne pehē, ‘ikai kuo tohi, Ko hoku fale ‘e ui ko e falelotu mo‘o e kakai kotoa pē? Ka ko kimoutolu kuo mou ngaohi ia ko e ‘ananga ‘o ha kaiha‘akau."
    },
    {
      "verse": 18,
      "text": "Pea na‘e fanongo ki ai ‘a e hou‘eiki taula‘eiki mo e kau sikalaipe, pea nau fiu ‘a feinga pe ‘e fēfē ha‘anau tāmate‘i ia: he na‘a nau manavahē kiate ia, koe‘uhi ko e to‘oa ‘a e loto ‘o e kakai ‘i he anga ‘o ene ako."
    },
    {
      "verse": 19,
      "text": "Pea ka efiafi leva na‘a ne ‘alu atu ki tu‘a kolo."
    },
    {
      "verse": 20,
      "text": "Pea ‘i he‘enau fononga ange hengihengi, na‘a nau vakai ‘a e fu‘u fiki kuo mate ‘o a‘u ki hono tefito."
    },
    {
      "verse": 21,
      "text": "Pea manatua ‘e Pita, ‘o ne pehē kiate ia, Lāpai, vakai ange, ko e fu‘u fiki na‘a ke tukitala‘i kuo mate."
    },
    {
      "verse": 22,
      "text": "Pea tali ‘e Sīsū ‘o ne pehē kiate kinautolu, Mou tui pē ki he ‘Otua."
    },
    {
      "verse": 23,
      "text": "Ko au ē, ‘oku ou tala atu, Ka ai ha taha te ne pehē ki he mo‘unga ni, Fei mo mahiki koe, ‘o patū ki tahi; ‘o ‘ikai te ne tāla‘a ‘i hono loto, ka ne tui pē ‘oku hoko ‘ene lea; pea ‘e hoko ia."
    },
    {
      "verse": 24,
      "text": "Ko ia ‘oku ou tala atu, Ko e ngaahi me‘a kotoa pē ‘oku mou hūfia mo kolea, tui pē na‘a mou ma‘u ia, pea ‘e hoko kiate kimoutolu."
    },
    {
      "verse": 25,
      "text": "Pea ka mou ka tu‘u leva ke lotu, pea ka ai ha me‘a ‘oku mou kovi‘ia ai ki ha taha, fakamolemole mu‘a ia: koe‘uhi kae fakamolemole ho‘omou ngaahi angahala ‘e ho‘omou Tamai ‘a ia ‘oku ‘i Hēvani."
    },
    {
      "verse": 26,
      "text": "Ka ‘o kapau ‘e ‘ikai te mou fakamolemole, pea ‘e ‘ikai fakamolemole ‘e ho‘omou Tamai ‘oku ‘i Hēvani ho‘omou ngaahi hala."
    },
    {
      "verse": 27,
      "text": "Pea nau toe ha‘u ki Selusalema: pea lolotonga ‘ene hā‘ele ‘i he Temipale, na‘e ha‘u kiate ia ‘a e hou‘eiki taula‘eiki, mo e kau sikalaipe, mo e kau mātu‘a,"
    },
    {
      "verse": 28,
      "text": "‘o nau pehē ki ai, Ko e hā ho tu‘unga ‘oku ke fai ai ‘a e ngaahi me‘a ko eni? pea ko hai na‘a ne tuku kiate koe ‘a e tu‘unga ko ia, koe‘uhi ke ke fai ‘a e ngaahi me‘a ko eni?"
    },
    {
      "verse": 29,
      "text": "Pea tali ‘e Sīsū, Ka u fai atu ha‘aku fehu‘i ‘e taha, pea mou tali mai pea te u toki fakahā atu pe ko e hā hoku tu‘unga ‘oku ou fai ai ‘a e ngaahi me‘a ko eni."
    },
    {
      "verse": 30,
      "text": "Ko e fai papitaiso ‘a Sione, na‘e mei he langi ia, pe mei he tangata? mou tali mai."
    },
    {
      "verse": 31,
      "text": "Pea nau fekīhiaki, ‘o pehē, Kapau te tau tali, Mei he langi; te ne pehē, Pea ko e hā na‘e ‘ikai te mou tuitala ai kiate ia?"
    },
    {
      "verse": 32,
      "text": "Ka te tau pehē koā, Mei he tangata? Pea na‘a nau manavahē ki he kakai Siu: he na‘e lau kotoa pē ‘e kinautolu, ko Sione ko e palōfita mo‘oni."
    },
    {
      "verse": 33,
      "text": "Pea nau tali kia Sīsū, ‘o nau pehē, ‘oku ‘ikai te mau ‘ilo. Pea lea ‘a Sīsū kiate kinautolu, Pea ‘e ‘ikai ā te u tala ‘e au foki pe ko e hā hoku tu‘unga ‘oku ou fai ai ‘a e ngaahi me‘a ko eni."
    }
  ],
  "timestamp": "2025-08-08T15:57:06.199102"
}