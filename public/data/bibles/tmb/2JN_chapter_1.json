{
  "book": "2JN",
  "book_name": "2 John",
  "chapter": 1,
  "version_id": 1307,
  "url": "https://www.bible.com/bible/1307/2JN.1",
  "verses": [
    {
      "verse": 1,
      "text": "TŪ ko au ko e Faifekau, ko ‘eku tohi ki si‘i fefine fili ko Kulia, pea mo ‘ene fānau, ‘a ia ‘oku ou ‘ofa ki ai, he‘ete tu‘u ‘i he mo‘oni; pea ‘oku ‘ikai ko au pē, ka ko kinautolu kotoa pē kuo ‘ilo‘i ‘a e mo‘oni,"
    },
    {
      "verse": 2,
      "text": "koe‘uhiā ko e mo‘oni ‘oku nofo ma‘u ‘iate kitautolu, ‘a ia foki ‘e kau mo kitautolu ‘o ta‘engata."
    },
    {
      "verse": 3,
      "text": "‘E nofo mo kitautolu ‘a e kelesi mo e meesi mo e melino, mei he ‘Otua ko e Tamai, pea meia Sīsū Kalaisi ko e ‘Alo ‘o e Tamai, ‘o taka he mo‘oni mo e ‘ofa."
    },
    {
      "verse": 4,
      "text": "Ne u fiefia ‘aupito ‘i he‘eku ‘ilo ha ni‘ihi ‘i ho‘o fānau ‘oku nau laka ‘i he mo‘oni, hangē ko e tu‘utu‘uni na‘a tau ma‘u mei he Tamai."
    },
    {
      "verse": 5,
      "text": "Pea ko eni ‘oku ou kole atu, ‘e Kulia, ‘o ‘ikai hangē ko ha‘aku tohi atu ha fekau fo‘ou, ka ko ia pe kuo tau ma‘u mei he kamata‘anga, ‘ē, ke tau fe‘ofa‘aki."
    },
    {
      "verse": 6,
      "text": "Pea ko eni ia ‘a e ‘ofa, ‘a ‘etau laka ‘o fakatatau ki he ngaahi tu‘utu‘uni ‘a ‘Ene ‘Afio. Ko eni ia ‘a e tu‘utu‘uni, ‘a ē ā ne mou fanongo ki ai mei he kamata‘anga, ‘o pehē, Ke mou laka ‘i he me‘a ko ia."
    },
    {
      "verse": 7,
      "text": "Koe‘uhi kuo ‘i ai ‘a e tokolahi fakahē na‘e ‘alu atu ki māmani, ko e fa‘ahinga ‘oku ‘ikai te nau fakamo‘oni ki he ha‘u ‘a Sīsū Kalaisi ‘i he kakano. Ko eni ia ‘a Fakahē mo Fiekalaisi."
    },
    {
      "verse": 8,
      "text": "Mou tokanga kiate kimoutolu koe‘uhi ke ‘oua na‘a mole ho‘omou ngaahi me‘a na‘e tupu ‘i he‘emau ngāue, kaekehe ke mou ma‘u kotoa ‘a e totongi."
    },
    {
      "verse": 9,
      "text": "Ko ia kotoa pē ‘oku mu‘omu‘a, ‘o ‘ikai te ne nofo ma‘u ‘i he tokāteline ‘a Kalaisi, ‘oku ‘ikai te ne ma‘u ‘a e ‘Otua. Ko ia ‘oku ne nofo ma‘u ‘i he tokāteline ko ia, ‘oku ma‘u ‘e he toko taha ko ia ‘a e Tamai mo e ‘Alo fakatou‘osi."
    },
    {
      "verse": 10,
      "text": "Kapau ā kuo ha‘u kiate kimoutolu ha toko taha, ‘o ‘ikai ha‘u mo ia ‘a e tokāteline ko ia, ‘oua te mou tali ia ki homou fale, pea ‘oua te mou pehē kiate ia, Si‘oto‘ofa:"
    },
    {
      "verse": 11,
      "text": "he ko ia ‘oku ne pehē kiate ia Si‘oto‘ofa ‘oku ne kau ‘i he‘ene ngaahi ngāue kovi."
    },
    {
      "verse": 12,
      "text": "‘Oku lahi ‘ete me‘a ke tohi atu, ka ‘oku ‘ikai te te fie fai‘aki ‘a e pepa mo e vaitohi: ka ‘oku te ‘amanaki ke ‘alu atu ‘o talanoa ngutu pē, koe‘uhi ke kakato ho‘omou fiefia."
    },
    {
      "verse": 13,
      "text": "‘Oku ‘ofa atu ‘a e fānau ‘a si‘i fefine fili ko ho tokoua."
    }
  ],
  "timestamp": "2025-08-08T15:58:07.277981"
}