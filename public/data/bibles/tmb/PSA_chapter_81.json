{
  "book": "PSA",
  "book_name": "Psalms",
  "chapter": 81,
  "version_id": 1307,
  "url": "https://www.bible.com/bible/1307/PSA.81",
  "verses": [
    {
      "verse": 1,
      "text": "HIVA fiefia kia ‘Elohimi ko hotau mālohinga: Fai ki he ‘Otua ‘o Sēkope ha fu‘u mavava."
    },
    {
      "verse": 2,
      "text": "Hua ‘a e hiva, pea to‘o ‘a e lali fāngongo: ‘A e ha‘ape le‘o mālie mo e helefilo."
    },
    {
      "verse": 3,
      "text": "Ifi talupite ‘i he fakamāhina fo‘ou, ‘I he kātoa ‘a e māhina, ‘i he kātoanga ‘atautolu."
    },
    {
      "verse": 4,
      "text": "He ko ha lao ia ‘o ‘Isileli pē, Ko e me‘a fakakonisitūtone ‘a e ‘Otua ‘o Sēkope."
    },
    {
      "verse": 5,
      "text": "Na‘a ne fokotu‘u ia ‘i ha‘a Siosifa ko e fakamo‘oni, ‘I he taimi na‘a ne hā‘ele atu ai ‘i ‘Isipite ke taa‘i: Fokifā na‘a ku ongo‘i ha le‘o na‘e ‘ikai te u maheni ai."
    },
    {
      "verse": 6,
      "text": "Na‘a ku faka‘atā hono uma mei he kavenga: Na‘e mahu‘i ‘a e kato mei hono nima."
    },
    {
      "verse": 7,
      "text": "Na‘a ke tautapa mai he faingata‘a, pea u hamusia; Na‘a ku tali koe mei he toi‘anga ‘o e mana; Na‘a ku sivi koe ‘i Vai-Mēlipa.” (Sila)"
    },
    {
      "verse": 8,
      "text": "“Fanongo mai ‘e hoku kakai ka u fakamo‘oni atu: ‘Isileli ē, taumaiā ke ke fakaongo kiate au!"
    },
    {
      "verse": 9,
      "text": "Ke ‘oua na‘a ‘iate koe ha ‘otua fo‘ou; ‘O ‘oua na‘a fai ki ha ‘otua muli ho‘o punou."
    },
    {
      "verse": 10,
      "text": "Ko Sihova au ko homou ‘Otua na‘e ‘ohake koā mei ‘Isipite: Mafa‘a ho ngutu ke lahi kau fakafonu pē.”"
    },
    {
      "verse": 11,
      "text": "Ka na‘e ‘ikai tokanga ki hoku le‘o ‘e hoku kakai; Pea ‘ikai fie talangofua mai ‘a ‘Isileli,"
    },
    {
      "verse": 12,
      "text": "Ko ia, na‘a ku tukuange ai kinautolu ki honau loto ta‘emangoi, Ke nau fou ‘i ha‘anautolu pē filio‘i."
    },
    {
      "verse": 13,
      "text": "‘Amusia ange ‘e au ke tokanga hoku kakai kiate au, ‘O fou ‘a ‘Isileli ‘i he hala ‘o‘oku!"
    },
    {
      "verse": 14,
      "text": "Ko e kemo Kuo u fakamo‘ulaloa honau ngaahi fili, Pea u liliu hoku nima ke taa‘i honau kau fakamamahi."
    },
    {
      "verse": 15,
      "text": "‘E fakamalua kiate ia ‘a e kau fehi‘a kia Sihova Ka ko ho‘onautolu ē taimi ‘e lauikuonga."
    },
    {
      "verse": 16,
      "text": "Pehē te ne fafanga ia ‘aki ‘a e ‘elito‘i mahoa‘a: ‘Io, ne u fakamākona koe ‘aki ‘a e honi mei he maka."
    }
  ],
  "timestamp": "2025-08-08T15:55:34.011796"
}