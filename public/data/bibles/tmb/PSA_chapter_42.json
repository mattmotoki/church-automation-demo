{
  "book": "PSA",
  "book_name": "Psalms",
  "chapter": 42,
  "version_id": 1307,
  "url": "https://www.bible.com/bible/1307/PSA.42",
  "verses": [
    {
      "verse": 1,
      "text": "HANGĒ ha tia ‘oku holi ki ha tafenga ‘oku vai, Pehē ‘a e holi ‘a hoku laumālie ki he ‘Afiona, ‘Elohimi."
    },
    {
      "verse": 2,
      "text": "‘Oku fie inu hoku laumālie kia ‘Elohimi, Ki ha ‘Otua mo‘ui: ‘Afē te u hoko atu, ‘o hā ‘i he ‘ao ‘o ‘Elohimi?"
    },
    {
      "verse": 3,
      "text": "‘Aho mo e pō ‘oku ou me‘akai ‘aki hoku lo‘imata, Ko e ‘osi ‘a e ‘aho mo ‘enau lau mai, “Koma‘ā ho ‘Otua?”"
    },
    {
      "verse": 4,
      "text": "Ka u manatu mu‘a ‘a e ngaahi me‘a ni, ‘O u lilingi ‘e au kiate au ‘a e me‘a ‘oku ou loto‘aki– He‘eku laka atu ‘i he pupunga kakai, He‘eku tepitepi tāimu‘a ki he fale ‘o ‘Elohimi, ‘A e hiki mavava mo e fakafeta‘i, He fai kātoanga ‘a e fu‘u kakai."
    },
    {
      "verse": 5,
      "text": "‘E hoku laumālie, ko e hā ‘oku ke fie mapelu ai? Pea ko ho‘o lilingi mai ho‘o hoha‘a koe‘uma‘aki? Tatali koe kia ‘Elohimi: He kuo pau ke hoko hano taimi Te u fai ‘eku fakafeta‘i kiate ia, Ko hoku fakahangahake mo hoku ‘Otua."
    },
    {
      "verse": 6,
      "text": "‘E hoku ‘Otua, ‘oku mapelu hoku laumālie, ‘o mōia mai: Ko ia ‘oku ou manatua koe mei he fonua ‘o Soatani, ‘Io, mei ongo Heamoni na, mei he mo‘unga ko Ki‘i-me‘a."
    },
    {
      "verse": 7,
      "text": "Ko e longoa‘a ‘o ho ngaahi vaitō ‘Oku hangē ko e fetāliaki ha ongo loloto: Kuo laka kotoa ‘i hoku ‘ulu Ho ngaahi fasi mo e ngalu."
    },
    {
      "verse": 8,
      "text": "Ka ‘i he ‘aho ‘e fekau mai ‘e Sihova ‘Ene ‘ofa faka‘atu‘i, pea ‘e ‘iate au ‘ene hiva po‘uli, Ko e lotu ki he ‘Otua ‘o ‘eku mo‘ui."
    },
    {
      "verse": 9,
      "text": "Te u pehē kia ‘Ela ko ‘eku makatu‘u, Ko e hā kuo ke fakangalongalo‘i ai au? Ko e hā ‘oku ou ‘alu ai hangē ha tēngihia, Koe‘uhi ko e fakamālohi ‘a e fili na?"
    },
    {
      "verse": 10,
      "text": "‘Oku hangē ha laiki hoku ngaahi hui. ‘A e fai ‘e hoku ngaahi fili ‘a hoku paetaku‘i; Kuo ‘osi ‘a e ‘aho mo e lau mai ‘a kinautolu na, “Koma‘ā ho ‘Otua?”"
    },
    {
      "verse": 11,
      "text": "‘E hoku laumālie, ko e hā ‘oku ke fie mapelu ai? Pea ko ho‘o lilingi mai ho‘o hoha‘a koe‘uma‘aki? Tatali koe kia ‘Elohimi: He kuo pau ke hoko hano taimi Te u fai ‘eku fakafeta‘i kiate ia, Ko hoku fakahangahake mo hoku ‘Otua."
    }
  ],
  "timestamp": "2025-08-08T15:55:27.997009"
}