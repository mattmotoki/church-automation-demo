{
  "book": "JOB",
  "book_name": "Job",
  "chapter": 33,
  "version_id": 1307,
  "url": "https://www.bible.com/bible/1307/JOB.33",
  "verses": [
    {
      "verse": 1,
      "text": "PEA ko eni, Siope, ke ke fanongo mu‘a ki he‘eku lea, Pea fokotu‘u telinga mai ki he‘eku ngaahi fakamatala kotoa."
    },
    {
      "verse": 2,
      "text": "Vakai mai, kuo u fakaava hoku ngutu, ‘Oku lea hoku ‘elelo ‘i hoku ‘ao‘ingutu."
    },
    {
      "verse": 3,
      "text": "Ko ‘eku ngaahi lea ko e totonu ‘o hoku loto; Pea ko e me‘a kuo ‘ilo ‘e hoku loungutu, ‘e laku atu ke tafesino‘ivai."
    },
    {
      "verse": 4,
      "text": "Ko e laumālie ‘o ‘Ela na‘e ngaohi au, Pea ko e hō ‘a Sātai ne ue‘i ke u mo‘ui."
    },
    {
      "verse": 5,
      "text": "Tali au, ‘o kapau te ke lava; Fakatē ke fai mo au; ‘ai ke ma‘u ho‘o tu‘u."
    },
    {
      "verse": 6,
      "text": "Vakai, ko au ‘oku ou alāanga mo koe; ko e me‘a ‘a ‘Ela Na‘e la‘usi mo au foki mei he ‘umea."
    },
    {
      "verse": 7,
      "text": "Seuke, ko hoku ngeia ‘e ‘ikai te ne fakailifia‘i koe; Pea tala‘ehai ‘e mamafa fau ‘eku tata‘o atu."
    },
    {
      "verse": 8,
      "text": "Ko eni, ko ho‘o lea na‘e tau mai ki hoku telinga, ‘Io, na‘a ku ongo‘i ho le‘o na‘e pehē mai,"
    },
    {
      "verse": 9,
      "text": "“Kuo u ma‘a au, ‘o ta‘eangahala; Ko e ‘ata‘atā kita, ‘o ‘ikai ha kovi ‘iate au."
    },
    {
      "verse": 10,
      "text": "Vakai, ‘oku Ne kumi tu‘unga ke fili ‘aki au; ‘Oku Ne lau au ko hono fili."
    },
    {
      "verse": 11,
      "text": "‘Oku ne ‘ai hoku va‘e ki he ‘akau kii‘i, ‘Oku ne lama hoku ‘alunga kotoa.”"
    },
    {
      "verse": 12,
      "text": "Eni, ‘i he me‘a ko ia ‘oku ‘ikai te ke totonu Ka u tali atu mu‘a; He ‘oku lahi fau ‘a ‘Elohā ki he tangata me‘a vaivai."
    },
    {
      "verse": 13,
      "text": "Ko e hā kuo ke talatalaaki ai ia? Tokua ‘oku ‘ikai te ne momo‘i fakamatala ‘ene ngaahi me‘a."
    },
    {
      "verse": 14,
      "text": "He ‘oku ai ha anga ‘e taha ‘o e lea ‘a ‘Ela: ‘Isa, ‘oku ua; ka tala‘ehai ‘oku tokanga ‘e he tangata,"
    },
    {
      "verse": 15,
      "text": "‘I he ngaahi misi, ‘i ha vīsone po‘uli, Ka tō ki he kakai ha mohe ‘āvea, He‘ene fa‘a mohe ‘i he mohenga;"
    },
    {
      "verse": 16,
      "text": "‘Oku ne toki tatala ‘a e telinga ‘o e kakai, ‘O ne sila‘i ai ‘ene ngaahi tākitala;"
    },
    {
      "verse": 17,
      "text": "Ke fakaafe ‘a e tangata mei he‘ene fa‘ahinga fai, Pea ke fakapuli mei he tangata fita ‘ene kāfakafa."
    },
    {
      "verse": 18,
      "text": "Koe‘uhi ke ne ta‘ofi hono laumālie mei he luo, Pea ke ‘oua mole ‘ene mo‘ui he velo."
    },
    {
      "verse": 19,
      "text": "‘Oku fai foki hono akonekina ‘aki ‘a e mamahi ‘i hono mohenga, ‘O fefaka‘ī‘ī‘aki ma‘u pē hono ngaahi hui:"
    },
    {
      "verse": 20,
      "text": "Pea fehi‘a ‘ene mo‘ui ki he me‘a tokoni, Pea neongo ‘ene fiekaia, ka ne fehi‘a ki he me‘akai manako."
    },
    {
      "verse": 21,
      "text": "‘Oku ‘osi‘osi hono kakano, ‘o ‘ikai kei hā, Kae ‘ilonga ‘a e ‘ū hui na‘e ‘ikai kei hā."
    },
    {
      "verse": 22,
      "text": "Toki nga‘unu atu hono laumālie ki he luo, Pea mo ‘ene mo‘ui ki he ha‘a Tāmate."
    },
    {
      "verse": 23,
      "text": "Ka ai ha toko taha ‘e tu‘u ma‘ana, Ha ‘āngelo taukapo, Ko e taha mei he toko afe, Ke fakahā ma‘a e tangata ha‘ane totonu;"
    },
    {
      "verse": 24,
      "text": "Te ne toki ‘alo‘ofa ki ai, ‘o ne folofola, “Veteange, ke ‘oua te ne ‘alu hifo ki he luo: Kuo u ‘ilo ha fakamolemole‘anga.”"
    },
    {
      "verse": 25,
      "text": "Tupu ‘āfa‘afa ai hono kakano, ‘o hulu ‘i ha tamasi‘i; Foki ai ia ki he taimi talavou:"
    },
    {
      "verse": 26,
      "text": "Lotu ia kia ‘Elohā, ‘o ne hōifua mei ai; Ko ia ‘oku ne sio ki hono fofonga mo e mavava: Pehē ‘ene fakafoki ki he tangata ‘ene totonu."
    },
    {
      "verse": 27,
      "text": "‘Oku ne hiva saame ki he kakai, ‘o ne pehē, “Na‘a ku angahala, ‘o piko‘i ‘a e totonu,"
    },
    {
      "verse": 28,
      "text": "Kuo Ne fakahaofi ‘eku mo‘ui mei he mole ki he luo, Pea ‘oku mamata ‘eku mo‘ui ki he maama.”"
    },
    {
      "verse": 29,
      "text": "Vakai, ‘oku fai ‘e ‘Ela ‘a e ngaahi me‘a ni kotoa, Tu‘o ua, tu‘o tolu, ‘i he fai mo ha tangata fita;"
    },
    {
      "verse": 30,
      "text": "Ke fakafoki ‘ene mo‘ui mei he luo, Ke ne maama ‘i he maama ‘a e kau mo‘ui."
    },
    {
      "verse": 31,
      "text": "Tokanga mai, Siope, fanongo kiate au: Fakalongo pē koe ka u lea ‘e au."
    },
    {
      "verse": 32,
      "text": "Kapau ‘oku ai ha‘o lea, pea tali au: Lea, he ‘oku ou faka‘amu ke ke hā tonuhia."
    },
    {
      "verse": 33,
      "text": "Ka ‘ikai, pea fanongo mai koe kiate au; Fakalongo, ka u ako kiate koe ha poto."
    }
  ],
  "timestamp": "2025-08-08T15:55:18.811905"
}