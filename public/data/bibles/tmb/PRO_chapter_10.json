{
  "book": "PRO",
  "book_name": "Proverbs",
  "chapter": 10,
  "version_id": 1307,
  "url": "https://www.bible.com/bible/1307/PRO.10",
  "verses": [
    {
      "verse": 1,
      "text": "KO E foha poto ko e fiefia‘anga ‘o ‘ene tamai: Ka ko e tama vale ko e fakamamahi ‘o ‘ene fa‘ē."
    },
    {
      "verse": 2,
      "text": "Ko ha fu‘u koloa angahala kae ‘ikai ‘aonga: Ka ko e faitotonu ‘oku ne fakahaofi mei he mate."
    },
    {
      "verse": 3,
      "text": "‘E ‘ikai tuku ‘e Sihova ke hōngea ‘a e mo‘ui ‘a e faitotonu. Ka ko e holi ‘a e kau angahala ‘oku ne fakateka atu."
    },
    {
      "verse": 4,
      "text": "‘Oku hoko ko e masiva, ‘a ia ‘oku nima fakapikopiko: Pea ko e nima tutui ‘oku fakatupu koloa."
    },
    {
      "verse": 5,
      "text": "Ko ia ‘oku tānaki ‘i he fa‘ahita‘u māfana ko e tama poto ia: Ko ia ‘oku mohe fakalōle‘a ‘i he ututa‘u ko e tama fakatupu mā."
    },
    {
      "verse": 6,
      "text": "Ko e ngaahi tāpuaki ‘a e faitotonu ‘oku tō pē ki ho‘ona tumu‘aki: Ka ko e ngutu ‘o e angahala ‘oku tāpuni ‘e he‘enau fakamālohi."
    },
    {
      "verse": 7,
      "text": "‘Oku langa fakamālō ‘a e manatu ki ha taha faitotonu: Ka ko e hingoa ‘o e angahala ‘e ‘eho."
    },
    {
      "verse": 8,
      "text": "Ko e loto poto ‘oku ne tali enginaki: Ka ko e ngutu vale te ne tō fo‘ohake."
    },
    {
      "verse": 9,
      "text": "Ko ia ‘oku laka totonu ‘oku laka malu: Ka ko ia ‘oku mamio hono ngaahi ‘alunga, ‘e ‘iloa pē."
    },
    {
      "verse": 10,
      "text": "Ko ia ‘oku talanoa kakamo ‘oku ne fakatupu ha ‘ū mamahi: Ka ko ia ‘oku valoki fakahā, ‘oku ne fakatupu melino."
    },
    {
      "verse": 11,
      "text": "Ko e ngutu ‘o e faitotonu ko e matavai mo‘ui: Ka ko e me‘a ‘oku pu‘aki ‘e he angahala ko e kofu ‘o e fakamālohi."
    },
    {
      "verse": 12,
      "text": "Ko e tāufehi‘a ‘oku fakatupu kē: Ka ko e ‘ofa ‘oku ne fakakofu ‘a e fa‘ahinga angahala kotoa pē."
    },
    {
      "verse": 13,
      "text": "‘E ma‘u ha poto ‘i he ngutu ‘o e loto matala: Kae ma‘u ha uipi ki he tu‘a ‘o e masiva poto."
    },
    {
      "verse": 14,
      "text": "Ko e kau poto ‘oku nau fa‘oaki ‘ilo: Ka ko e ngutu ‘o e vale, ko e tu‘utāmaki ‘oku panaki ai pē."
    },
    {
      "verse": 15,
      "text": "Ko e koloa ‘a e koloa‘ia ko hono kolo mālohi ia: Ko e tu‘utāmaki‘anga ‘o e masiva ko ‘ene masiva."
    },
    {
      "verse": 16,
      "text": "Ko e totongi ‘a e faitotonu ‘oku ngāue ki he mo‘ui: Ko e koloa ‘oku hū mai ki he pau‘u ‘oku ngāue ki he angahala."
    },
    {
      "verse": 17,
      "text": "‘Oku ne ‘i he hala ki he mo‘ui ‘a ia ‘oku ne tali hapo ‘a e akonaki ‘oku fai: Ka ko ia ‘oku li‘aki ‘a e fakapoto ‘oku ne hē."
    },
    {
      "verse": 18,
      "text": "Ko ia ‘oku ne ‘ufi‘ufi ‘ene fehi‘a ko e ngutu kākā pē: Pea ko ia te ne lau fola ha fakakovi ko e vale ia."
    },
    {
      "verse": 19,
      "text": "Ka lahi ha lea ‘e ‘ikai hala ha angahala: Ka ko ia ‘oku fakama‘uma‘u hono loungutu ko e poto ia."
    },
    {
      "verse": 20,
      "text": "Ko e ‘elelo ‘o e faitotonu ko e siliva fungani: Ko e loto ‘o e kau angahala ko e ‘ata‘i me‘a."
    },
    {
      "verse": 21,
      "text": "Ko e ngutu ‘o e faitotonu ‘oku ‘aonga ki he tokolahi: Ka ‘oku pekia ‘a e kau vale ko ‘enau masiva poto."
    },
    {
      "verse": 22,
      "text": "Ko e tāpuaki ‘a Sihova, ko ia ia ‘oku fakakoloa: Pea ‘oku ‘ikai te ne ‘atu mo ia ha mamahi."
    },
    {
      "verse": 23,
      "text": "Ko e me‘a fakafiefia ki he vale ke feia ha angahala: ‘Oku pehē ‘a e poto ki he tangata ma‘u ‘atamai."
    },
    {
      "verse": 24,
      "text": "Ko e me‘a ‘oku manavahē ki ai ‘a e angahala, ko ia ‘e hoko mai: Pea ko e manako ‘a e faitotonu ‘e ‘ange ki ai."
    },
    {
      "verse": 25,
      "text": "Ka mole atu ‘a e afā kuo ‘ikai ‘a e angahala: Ka ko e faitotonu ko e fale tu‘u ma‘u ai pē."
    },
    {
      "verse": 26,
      "text": "Hangē ko e vinika ki he nifo, Pea hangē ko e ‘ahu ki he mata, ‘Oku pehē ‘a e makau kiate kinautolu na‘e fekau ia."
    },
    {
      "verse": 27,
      "text": "Ko e ‘apasia kia Sihova ko e me‘a fakalahi ‘aho: Ka ‘e kosi ‘a e ta‘u ‘o e kau angahala."
    },
    {
      "verse": 28,
      "text": "Ko e fakatu‘a ‘a e faitotonu ko e koto fiefia: Ka ko e ‘amanaki ‘a e angahala ‘e ‘auha."
    },
    {
      "verse": 29,
      "text": "Ko e ‘alunga ‘o Sihova ko e kolotau ki he haohaoa, Ka ko e tu‘utāmaki‘anga ki he kau faikovi."
    },
    {
      "verse": 30,
      "text": "‘Oku ta‘emaue‘i ‘a e faitotonu, ‘o ta‘engata: Ka ko e kau angahala ‘e ‘ikai te nau nofo ‘i he fonua."
    },
    {
      "verse": 31,
      "text": "Ko e ngutu ‘o e faitotonu ‘oku talamuka mai ko e poto: Ka ko e ‘elelo mamio ‘e ta‘aki."
    },
    {
      "verse": 32,
      "text": "Ko e ngutu ‘o e faitotonu ‘oku ne ‘ilo ‘a e me‘a ‘e tau lelei: Ka ko e me‘a ‘oku pu‘aki ‘e he angahala ko e koto mamio."
    }
  ],
  "timestamp": "2025-08-08T15:55:47.314792"
}