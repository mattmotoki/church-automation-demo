{
  "book": "MAT",
  "book_name": "Matthew",
  "chapter": 14,
  "version_id": 1307,
  "url": "https://www.bible.com/bible/1307/MAT.14",
  "verses": [
    {
      "verse": 1,
      "text": "‘I he kuonga ko ia na‘e fanongo ‘e he tu‘i ko Hēlota ki he ongoongo ‘o Sīsū:"
    },
    {
      "verse": 2,
      "text": "pea ne pehē ki he‘ene kau tamaio‘eiki, Ko Sione Papitaiso ‘eni: kuo tu‘u hake ia mei he mate, pea ko hono ‘uhinga ia ‘o e ngaahi fu‘u mafai ‘oku ngāue ‘iate ia."
    },
    {
      "verse": 3,
      "text": "He ne puke ‘e Hēlota ‘a Sione, ‘o ha‘i ia, ‘o ne ‘ave ‘o lī ki he pilīsone, koe‘uhi ko Helotiasi ko e uaifi ‘o hono tokoua."
    },
    {
      "verse": 4,
      "text": "He na‘e fa‘a lau ‘e Sione ki ai, ‘o pehē, ‘oku ‘ikai ngofua kiate koe ke ma‘u ia."
    },
    {
      "verse": 5,
      "text": "Pea neongo na‘a ne loto ke tāmate‘i ia, ka na‘a ne manavahē ki he kakai: he na‘a nau lau ko e palōfita ia."
    },
    {
      "verse": 6,
      "text": "Pea ‘i he hoko ‘a e ‘aho fakamanatu ‘o Hēlota, na‘e me‘e ‘a e ta‘ahine ‘a Helotiasi ‘i he ha‘oha‘onga, ‘o mālie‘ia ai ‘a Hēlota."
    },
    {
      "verse": 7,
      "text": "Ko ia, na‘a ne fuakava ai mo lea tuki, te ne ‘ange kiate ia ‘a e me‘a te ne kole ki ai, neongo pe ko e hā."
    },
    {
      "verse": 8,
      "text": "Pea ‘i hono fakaloto‘i ‘e he‘ene fa‘ē, na‘a ne pehē, ‘Omi kiate au heni ‘i ha peleti ‘a e ‘ulu ‘o Sione Papitaiso."
    },
    {
      "verse": 9,
      "text": "Pea neongo na‘e mamahi ‘a e Tu‘i, ka na‘a ne tu‘utu‘uni pē ke ‘ange, telia ‘ene ngaahi lea tuki, mo e kakai na‘e keinanga mo ia."
    },
    {
      "verse": 10,
      "text": "Pea ne fekau atu ke tu‘usi ‘a e ‘ulu ‘o Sione ‘i he pilīsone."
    },
    {
      "verse": 11,
      "text": "Pea na‘e ‘omi hono ‘ulu ‘i ha peleti, ‘o ‘ange ki he ki‘i fefine: pea ne ‘ave ia ki he‘ene fa‘ē."
    },
    {
      "verse": 12,
      "text": "Pea ‘alu atu ‘ene kau ako, ‘o ‘ave ‘a e ‘anga‘anga ‘o tanu: pea nau toki ‘alu ‘o tala kia Sīsū."
    },
    {
      "verse": 13,
      "text": "Pea ‘i he fanongo ki ai ‘a Sīsū na‘a ne ‘alu mei ai ‘i ha vaka ki ha potu lala, ke fakaekinautolu: ka ka fanongo pē ki ai ‘e he ngaahi kakai, ‘o nau hala ‘uta pē mo tulimui ki ai mei he ngaahi kolo."
    },
    {
      "verse": 14,
      "text": "Pea ‘i he‘ene hifo ki ‘uta, na‘a ne ‘ilo ai ha fu‘u kakai lahi; pea na‘e langa hono fatu ‘i he ‘ofa kiate kinautolu, pea ne fakamo‘ui ‘enau kau mahaki."
    },
    {
      "verse": 15,
      "text": "Pea ‘i he‘ene efiafi hifo, na‘e ‘unu‘unu kiate ia ‘e he‘ene kau ako, ‘o nau pehē, Ko e potu lala ‘eni, pea kuo tei ‘osi ‘a e ‘aho: ko ia ke ke tukuange ‘a e kakai ke nau ‘alu ki he ngaahi vilisi, ‘o fakatau ha‘anau me‘a tokoni."
    },
    {
      "verse": 16,
      "text": "Ka ka pehē ‘e Sīsū kiate kinautolu, Koe‘uma‘ā ‘enau ‘alu; ‘ange ‘e kimoutolu ha‘anau me‘akai."
    },
    {
      "verse": 17,
      "text": "Pea nau tali ki ai, ‘oku ‘ikai ha‘atau me‘a ‘i heni, ko e fo‘i mā ‘e nima pē mo e mata‘i ika ‘e ua."
    },
    {
      "verse": 18,
      "text": "Pea ne pehē, ‘omi ia ki heni kiate au."
    },
    {
      "verse": 19,
      "text": "Pea ne tu‘utu‘uni ke tākoto ‘a e kakai ‘i he musie; ‘o ne to‘o ‘a e fo‘i mā ‘e nima mo e ongo ika, ‘o ne tāngaki hake ki he langi, ‘o ne fai ha tāpuaki; pea ne toki pakipaki ‘a e ngaahi fo‘i mā, ‘o ‘ange ki he‘ene kau ako, pea ‘ange ‘e he kau ako ki he kakai."
    },
    {
      "verse": 20,
      "text": "Pea nau kai kotoa pē ‘o mākona: pea nau tānaki ‘a e ngaahi mapakipaki‘i mā na‘e toe, pea pito ai ‘a e kato fakahunga ‘e Hongofulumāua."
    },
    {
      "verse": 21,
      "text": "Pea ko kinautolu na‘e tokoni, na‘e toko nima afe nai ‘a e tangata, ‘o ta‘elau ai ‘a e fefine mo e tamaiki iiki."
    },
    {
      "verse": 22,
      "text": "Pea ne hanga leva ‘e Sīsū, ‘o fekau fakamālohi ki he kau ako ke fei mo heka ki he vaka, ‘o mu‘omu‘a ‘iate ia ki he kauvai, lolotonga ‘ene tukuange ‘e ia ‘a e kakai."
    },
    {
      "verse": 23,
      "text": "Pea hili ‘ene tukuange ‘a e kakai, na‘a ne ‘alu hake ki he mo‘unga fakaeia pē ke lotu: pea ‘i he‘ene efiafi po‘uli na‘a ne ‘i ai toko taha."
    },
    {
      "verse": 24,
      "text": "Pea ko e vaka kuo a‘u ki he vaha‘amālie, pea faingata‘a‘ia ‘i he peau, he na‘e tokai ‘a e matangi."
    },
    {
      "verse": 25,
      "text": "Pea ‘i hono fā ‘o e uasi ‘i he pō ko ia, na‘e ‘alu atu ‘a Sīsū kiate kinautolu ‘oku ne hā‘ele ‘i he tahi."
    },
    {
      "verse": 26,
      "text": "Pea ‘i he sio kiate ia ‘e he kau ako, ‘oku ne hā‘ele ‘i he fukahi tahi, na‘a nau puputu‘u, ‘o nau pehē, Ko e fa‘ahikehe! Pea nau fekekee‘i ko ‘enau manavahē."
    },
    {
      "verse": 27,
      "text": "Pea lea leva ‘e Sīsū kiate kinautolu, ‘o pehē, Fiemālie pē: ko au pē: ‘oua ‘e manavahē."
    },
    {
      "verse": 28,
      "text": "Pea tali ki ai ‘e Pita ‘o ne pehē, ‘Eiki, kapau ko koe, fekau ke u ‘alu atu ‘i he fukahi vai."
    },
    {
      "verse": 29,
      "text": "Pea ne pehē, Ha‘u pē. Pea hifo ‘a Pita mei he vaka, ‘o ne hā‘ele ‘i he fukahi vai ke ‘alu kia Sīsū."
    },
    {
      "verse": 30,
      "text": "Ka ‘i he‘ene tokanga ki he mālohi ‘o e matangi na‘a ne ilifia ai; pea ‘i he‘ene kamata fakatoutoumoloto hifo na‘a ne kalanga, ‘Eiki, fakamo‘ui au."
    },
    {
      "verse": 31,
      "text": "Pea mafao atu leva ‘e Sīsū hono nima, ‘o puke ia ‘o ne pehē ki ai, ‘a e tui vaivai, ko e hā na‘a ke tāla‘a ai?"
    },
    {
      "verse": 32,
      "text": "Pea ‘i he‘ena heka ki he vaka na‘e tālolo ‘a e matangi."
    },
    {
      "verse": 33,
      "text": "Pea ko kinautolu na‘e ‘i he vaka na‘a nau tū‘ulutui kiate ia, ‘o nau pehē, Tā ko e ‘Alo ‘o e ‘Otua koe."
    },
    {
      "verse": 34,
      "text": "Pea kuo nau ‘i kauvai, na‘a nau a‘u ki he fonua ko Kenesaleti."
    },
    {
      "verse": 35,
      "text": "Pea ‘i he vakai ‘e he kau tangata ‘o e potu ko Sīsū ia, na‘a nau fekau atu ki he feitu‘u kotoa ko ia: pea na‘a nau ‘omi kiate ia ‘a kinautolu na‘e puke,"
    },
    {
      "verse": 36,
      "text": "‘o nau kole kiate ia ke tuku ke nau ki‘i ala pē ki he pao ‘o hono kofu: pea ko kinautolu na‘e ala ki ai na‘a nau mo‘ui ‘aupito."
    }
  ],
  "timestamp": "2025-08-08T15:57:01.003965"
}