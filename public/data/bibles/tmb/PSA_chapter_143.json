{
  "book": "PSA",
  "book_name": "Psalms",
  "chapter": 143,
  "version_id": 1307,
  "url": "https://www.bible.com/bible/1307/PSA.143",
  "verses": [
    {
      "verse": 1,
      "text": "‘EIKI, ongo‘i ‘eku lotu; Fofonga mai ki he‘eku hū tōtōaki atu; ‘I ho‘o fai mo‘oni mo totonu Ke ke tali au."
    },
    {
      "verse": 2,
      "text": "‘Oua na‘a ke fakamāu‘i ho‘o tamaio‘eiki ko kita; He ‘i ho ‘ao ‘oku ‘ikai ha taha mo‘ui te ne tonuhia."
    },
    {
      "verse": 3,
      "text": "He kuo fakatanga hoku laumālie ‘e he fili, Kuo ne tā ki he kelekele ‘eku mo‘ui: Kuo ne ‘ai ke u nofo ‘i he po‘uli lōlō, Hangē ko e kakai kuo mate ‘aupito."
    },
    {
      "verse": 4,
      "text": "Pea ‘oku pongia ‘a e laumālie ‘ia kita; Pea ko hoku laumālie ‘i loto ‘oku tuēnoa."
    },
    {
      "verse": 5,
      "text": "Kuo u fakamanatu ‘a e ngaahi taimi mu‘a; Kuo u fakakaukau ki he ngaahi me‘a kuo ke feia. ‘Oku ou fakalaulauloto ki he ngāue ‘a ho nima."
    },
    {
      "verse": 6,
      "text": "Kuo u mafao atu hoku nima ki he ‘Afiona: ‘Oku fie inu hoku laumālie kiate koe hangē ha fonua mōmoa. (Sila!)"
    },
    {
      "verse": 7,
      "text": "Tali vave au, Sihova ē; ‘Oku toe si‘i pē hoku laumālie: ‘Oua te ke hanga kehe meiate au; Na‘a ku hangē ko ha‘a hifo ki vanu."
    },
    {
      "verse": 8,
      "text": "Tuku ke u fanongo ki ho‘o ‘ofa kei pongipongi; He ‘oku tu‘u ‘eku falala kiate koe: Tuku ke u ‘ilo ‘a e hala te u fou ai; He ko koe Kuo u hapai ki ai hoku laumālie."
    },
    {
      "verse": 9,
      "text": "Hāmusi au mei hoku ngaahi fili, ‘e Sihova: Kuo u toi ki he ‘Afiona."
    },
    {
      "verse": 10,
      "text": "Ako au ke u fai ho finangalo; He ko hoku ‘Otua ‘a ho‘o ‘Afio. Ko ho Laumālie Lelei ke ne taki kita Ki ha fonua tafangafanga."
    },
    {
      "verse": 11,
      "text": "Fakamānava hake au, ‘e Sihova; Telia ho huafa: Fakahao hoku laumālie mei he ‘efitu‘ua, ‘O taau mo ho angatonu na."
    },
    {
      "verse": 12,
      "text": "Pea ‘i ho‘o ‘ofa tu‘usi hoku ngaahi fili, Pea faka‘auha ‘a e kau fakamamahi kotoa ‘o ‘eku mo‘ui: He ko au ko ho‘o tamaio‘eiki."
    }
  ],
  "timestamp": "2025-08-08T15:55:43.426555"
}