{
  "book": "JOB",
  "book_name": "Job",
  "chapter": 30,
  "version_id": 1307,
  "url": "https://www.bible.com/bible/1307/JOB.30",
  "verses": [
    {
      "verse": 1,
      "text": "KA ko eni ‘oku manuki‘i au ‘e kinautolu ‘oku talavou ‘iate au, Ko e hako ‘o e fa‘ahinga ‘e ‘ikai te u tuku ke ō mo ‘eku fanga kulī sipi."
    },
    {
      "verse": 2,
      "text": "Seuke, he ko e hā kiate au ‘a e ngū ‘o honau nima? Kuo mole honau mālohi;"
    },
    {
      "verse": 3,
      "text": "Ko e koto tutue ‘i he masiva mo e fiekaia; Ko e fa‘ahinga ‘oku huhua ‘enau kai ‘i he funga vaha makamaka; Ko e potu kei ma‘u hono anga mu‘a ko e maveuveu mo e anganoa."
    },
    {
      "verse": 4,
      "text": "Ko e fa‘ahinga ‘oku fusi ‘akau māsima ‘oku huluni ‘i he te‘ehoosi: Mo e aka‘i sūnipa ma‘anau kai."
    },
    {
      "verse": 5,
      "text": "‘Oku kapusi kinautolu mei he nofo; ‘Oku kaila‘i kinautolu hangē ha kaiha‘a."
    },
    {
      "verse": 6,
      "text": "Ka ai ha tele‘a ‘oku fakailifia ange, Kuo pau ko honau nofo‘anga ia, ‘I he ngaahi ‘ana ‘i he kelekele mo e makatu‘u."
    },
    {
      "verse": 7,
      "text": "‘Oku nau ngī-ngā mai mei he loto te‘ehoosi; ‘Oku hakaluku ‘enau nofo ‘i he lalo talatala."
    },
    {
      "verse": 8,
      "text": "Ko e hako ‘o e fa‘ahinga vale, Kae‘uma‘ā ko e hako ‘o e kakai noa: Na‘e fakase‘e kinautolu mei he fonua."
    },
    {
      "verse": 9,
      "text": "Ka ‘i he taimi ni kuo u hoko ko e ta‘anga ‘o e fa‘ahinga ko ia, ‘Io, kuo u hoko ko e me‘a ke nau taungalea ki ai."
    },
    {
      "verse": 10,
      "text": "‘Oku nau fakalili‘a kiate au, ‘oku nau fakamama‘o, ‘Oku ‘ikai te nau popoi ke ‘a‘anu ki hoku mata."
    },
    {
      "verse": 11,
      "text": "He kuo Ne fakangaloku ‘eku uka, ‘O fakamo‘ulaloa‘i au; Ko ia, kuo veteange foki ‘e he fa‘ahinga na ‘a e piti na‘a nau ‘ai ‘i hoku ‘ao."
    },
    {
      "verse": 12,
      "text": "‘Oku laoaki mai ‘i to‘omata‘u ‘a e fanga toki tupu na; ‘Oku nau heu‘i hoku va‘e: Seuke, ‘oku nau tanu puke tau kiate au."
    },
    {
      "verse": 13,
      "text": "‘Oku nau maumau hoku hala, ‘Oku nau mōia atu hoku have‘i– ‘a e fa‘ahinga na ‘oku ‘ikai hanau pāletu‘a!"
    },
    {
      "verse": 14,
      "text": "Hangē kuo maumau ha konga lahi ‘o hoku ‘ā, ‘o nau ‘oho mei ai; Lolotonga ‘a e mokulu ‘a e me‘a, ‘oku nau mateka mai."
    },
    {
      "verse": 15,
      "text": "Kuo liliu ‘a e ngaahi ilifia, pea ko au eni ‘oku ou ongo‘i. ‘Oku nau sese‘e hoku lāngilangi hangē ha tu‘oni matangi; Pea ‘oku mole ‘eku tu‘umālie hangē ha ‘ao."
    },
    {
      "verse": 16,
      "text": "Ka ko e taimi ni ‘oku malingi pē kiate au ‘a e me‘a ‘oku ‘i hoku loto. ‘Oku ma‘u puke au ‘e he ngaahi ‘aho kātaki."
    },
    {
      "verse": 17,
      "text": "‘Oku vili hoku hui ‘e he pō, ‘o hangē ka tatala; Pea tala‘ehai ‘oku mohe ‘eku kau fe‘ola."
    },
    {
      "verse": 18,
      "text": "‘I he fu‘u mālohi ‘o e mahaki ‘oku hā kehe hoku kofu: ‘Oku piki kiate au hangē ko e kola ‘o hoku sote."
    },
    {
      "verse": 19,
      "text": "Kuo ne lī au ki he pelepela, Pea ‘oku ou hangē ko ha koto efu mo e efuefu."
    },
    {
      "verse": 20,
      "text": "‘Oku ou tautapa atu, ka ‘oku ‘ikai te ke tali au: ‘Oku ou mo‘utu‘ua pē, ka ke fakasio mai pē."
    },
    {
      "verse": 21,
      "text": "Kuo ke liliu, ‘o hoko ko e taha ke fakamamahi kiate au: ‘Oku ke ngāue‘aki ‘a e ngū ‘o ho nima ke fakatanga‘i au."
    },
    {
      "verse": 22,
      "text": "‘Oku ke fakaheka au ki ha fo‘i matangi: ‘Oku ke tuku ke u ma‘ali‘ali atu ai, Pea ke u mole ‘i he felasilasi ‘a e taufa."
    },
    {
      "verse": 23,
      "text": "Seuke, ‘oku ou ‘ilo pē te ke ‘omi au ki he mate, Pea ki he fale fakataha‘anga ‘o e kakai mo‘ui kotoa."
    },
    {
      "verse": 24,
      "text": "Ka ‘ikai ‘oku fai ha tautapa ‘oka tō ha taha? Seuke, ‘i he tu‘utāmaki ‘a ha taha ‘oku fai ‘a e kaila Koe‘uhi ko e ngaahi me‘a ko ia."
    },
    {
      "verse": 25,
      "text": "He ‘ikai ne u tangi au ‘i he ‘aho na‘e faingata‘a‘ia ai ha taha? Na‘e mamahi hoku loto koe‘uhi ko e masiva."
    },
    {
      "verse": 26,
      "text": "He ko e lelei na‘a ku ‘amanaki ki ai; Kae hoko mai ‘a e kovi: Pea na‘a ku tatali ki he maama; Kae hoko mai ‘a e po‘uli ‘o e po‘uli."
    },
    {
      "verse": 27,
      "text": "‘Oku lili hoku fatu, ‘o ‘ikai toka; Kuo mo‘utāmakia au ‘e he ngaahi ‘aho kātaki."
    },
    {
      "verse": 28,
      "text": "Na‘a ku ‘alu fano pē kili ‘ui, ka na‘e ‘ikai ko e la‘ā; Na‘a ku tu‘u ‘i he ‘ao ‘o e kakai, ‘o tangilāulau."
    },
    {
      "verse": 29,
      "text": "Kuo u hoko ko e tokoua ‘o e fanga siakale, Mo e kaume‘a ‘o e fanga ‘ositalesi."
    },
    {
      "verse": 30,
      "text": "Ko hoku kili ‘oku ‘uli‘uli, pea mafohi, Pea ‘oku vela hoku hui he pakukā."
    },
    {
      "verse": 31,
      "text": "Ko ia ‘oku nofo ‘eku ha‘ape ki he tangi pē, Pea fakapetetangi pē ‘a ‘eku mimiha."
    }
  ],
  "timestamp": "2025-08-08T15:55:18.331777"
}