{
  "book": "PSA",
  "book_name": "Psalms",
  "chapter": 107,
  "version_id": 1307,
  "url": "https://www.bible.com/bible/1307/PSA.107",
  "verses": [
    {
      "verse": 1,
      "text": "FAKAFETA‘i kia Sihova; he ‘oku lelei ia; He ‘oku tolonga ‘o ta‘engata ‘ene ‘alo‘ofa."
    },
    {
      "verse": 2,
      "text": "Ke pehē ‘a e lau ‘a e kakai kuo huhu‘i ‘e he ‘Eiki, ‘A kinautolu kuo ne huhu‘i mei he nima ‘o e fili:"
    },
    {
      "verse": 3,
      "text": "Pea kuo ne tānaki mei he ngaahi fonua, Mei Hahake mo Hihifo, mei he Tokelau mo e Tonga."
    },
    {
      "verse": 4,
      "text": "Na‘a nau hē noa he Toafa ha hala vao; Na‘e ‘ikai te nau ‘ilo ha kolo ‘e fai ai ha nofo."
    },
    {
      "verse": 5,
      "text": "Si‘i fiekaia mo fie inua foki, Na‘e vaivai maha ‘enau mo‘ui."
    },
    {
      "verse": 6,
      "text": "Pea ‘i he‘enau mamahi na‘a nau tautapa kia Sihova, Pea ne hamusi kinautolu mei he‘enau ‘ū faingata‘a‘ia."
    },
    {
      "verse": 7,
      "text": "Pea ne tataki ‘i ha hala tonusika, Ke nau a‘u ki ha kolo nofo‘anga."
    },
    {
      "verse": 8,
      "text": "‘Ē, ke nau fakafeta‘i kia Sihova koe‘uhi ko ‘ene ‘alo‘ofa; Mo ‘ene ngaahi ngāue fakaofo ma‘a e hako‘i tangata."
    },
    {
      "verse": 9,
      "text": "He ‘oku ne fakamākona ‘a e laumālie holi, Pea ko e loto ‘oku fiekaia ‘oku ne fakapito ‘i he lelei."
    },
    {
      "verse": 10,
      "text": "Si‘i nofo he po‘uli, mo e ‘ata ‘o Mate, ‘O ha‘isia he mamahi mo e ‘aione–"
    },
    {
      "verse": 11,
      "text": "He ko e folofola ‘a ‘Ela na‘a nau paetaku‘i, Pea ko honau fale‘i ‘e ‘Elioni na‘a nau fakasīkaka‘i:"
    },
    {
      "verse": 12,
      "text": "Ko ia na‘a ne fakavaivai‘i honau loto ‘aki ‘a e ngāue fakaongosia; Na‘a nau humu, pea ‘ikai ha taha ke tokonia."
    },
    {
      "verse": 13,
      "text": "Pea ‘i he‘enau mamahi na‘a nau tangi kia Sihova, Pea ne fakahaofi mei honau ‘ū faingata‘a‘ia."
    },
    {
      "verse": 14,
      "text": "Na‘a ne fakahū mai mei he po‘uli, mo e ‘ata ‘o Mate, Pea ko honau ha‘i na‘a ne motuhi pē."
    },
    {
      "verse": 15,
      "text": "‘Ē, ke nau fakafeta‘i kia Sihova koe‘uhi ko ‘ene ‘alo‘ofa, Mo ‘ene ngaahi ngāue fakaofo ma‘a e hako‘i tangata!"
    },
    {
      "verse": 16,
      "text": "He ko e ngaahi matapā palasa kuo ne laiki, Pea ko e ngaahi fakama‘u ‘aione kuo ne tu‘usi."
    },
    {
      "verse": 17,
      "text": "Si‘i kau vale koe, ‘i honau ‘alunga pau‘u, mo e ngaahi faikovi, ‘Oku nau fakatō kiate kinautolu ha mahaki:"
    },
    {
      "verse": 18,
      "text": "‘Oku fehi‘a ki he me‘akai honau laumālie; ‘Oku nau fakaofiofi ki he ngaahi matanikolo ‘o Mate."
    },
    {
      "verse": 19,
      "text": "Pea nau toki tangi ‘i he‘enau mamahi kia Sihova, Pea ‘oku ne fakahaofi mei honau ‘ū faingata‘a‘ia."
    },
    {
      "verse": 20,
      "text": "‘Oku ne fekau atu ‘ene folofola, ‘o fai honau faito‘o, ‘O ne hamusi mei honau ngaahi luo."
    },
    {
      "verse": 21,
      "text": "‘Ē, ke nau fakafeta‘i kia Sihova koe‘uhi ko ‘ene ‘alo‘ofa, Mo ‘ene ngaahi ngāue fakaofo ma‘a e hako‘i tangata!"
    },
    {
      "verse": 22,
      "text": "‘Io, ke nau feia ‘a e ngaahi feilaulau fakafeta‘i, Pea tala mo e mavava ‘ene ngaahi fai."
    },
    {
      "verse": 23,
      "text": "Si‘i kakai ‘oku ‘alu ki tahi ‘i he ngaahi vaka, Mo fai ngāue ‘i he vaha loa:"
    },
    {
      "verse": 24,
      "text": "Ko kinautolu ia ‘oku sio ki he mafai ‘a e ‘Eiki, Mo ‘ene ngāue fakaofo ‘i Ngātai."
    },
    {
      "verse": 25,
      "text": "He ‘oku ne folofola, pea falala mai ha matangi lahi fau, ‘A ia ‘oku ne langa‘i hono ngaahi peau:"
    },
    {
      "verse": 26,
      "text": "‘Oku nau hake ki langi, ‘oku nau hifo ki he loloto ē: Kuo pehē ‘a e kovi kuo vai honau laumālie."
    },
    {
      "verse": 27,
      "text": "‘Oku nau mamio, pea nau tāsipa hangē ha taha ‘oku konā, Pea kuo fōngia honau poto kotoa."
    },
    {
      "verse": 28,
      "text": "Pea ‘i he‘enau mamahi ‘oku nau tautapa kia Sihova, Pea ne fakahao mai kinautolu mei honau ‘ū faingata‘a‘ia."
    },
    {
      "verse": 29,
      "text": "‘Oku ne ngaohi ‘a e havili ke angiiki pē, Pea malona ai ‘a e ngaahi peau ko ē."
    },
    {
      "verse": 30,
      "text": "Pea nau fiefia he‘enau nonga, Pea ne taki kinautolu ki honau taulanga manakoa."
    },
    {
      "verse": 31,
      "text": "‘Ē, ke nau fakafeta‘i kia Sihova koe‘uhi ko ‘ene ‘alo‘ofa, Mo ‘ene ngaahi ngāue fakaofo ma‘a e hako‘i tangata!"
    },
    {
      "verse": 32,
      "text": "Pea ke nau fakahīkihiki‘i ia ‘i he fakataha ‘a e kakai, Pea ‘i he ‘alofi ‘a e kau mātu‘a ke nau fakamālō ki ai."
    },
    {
      "verse": 33,
      "text": "‘Oku ne liliu ‘a e potu vaitafe‘ia ko e fonua mōmoa, Ko e feitu‘u matavaia ko e potu ‘auinua:"
    },
    {
      "verse": 34,
      "text": "‘Oku ne liliu ‘a e fonua mahu ko e ano mahimahi: Koe‘uhi ko e kovi ‘a e kakai ‘oku nofo ai."
    },
    {
      "verse": 35,
      "text": "‘Oku ne liliu ‘a e fonua mōmoa ko e tokanga vai, Mo e fonua mamate ko e ‘ū fauniteni:"
    },
    {
      "verse": 36,
      "text": "Pea ne tuku ke nofo ai ‘a e fiekaia, Pea nau langa ha kolo nofo‘anga:"
    },
    {
      "verse": 37,
      "text": "Pea nau ngoue‘i ‘a e vao, ‘o tō vaine, Pea nau ma‘u ‘a e fua ‘o ‘enau ngāue."
    },
    {
      "verse": 38,
      "text": "Pea ‘oku ne tāpuaki‘i kinautolu, ‘o nau tupu lahi: ‘O ‘ikai te ne tuku ‘enau monumanu ke toko si‘i."
    },
    {
      "verse": 39,
      "text": "‘Iloange kuo nau toko si‘i mo lusa, Ko e me‘a ‘i he fakamālohi, mo e kai me‘a kovi, mo e mamahi‘ia."
    },
    {
      "verse": 40,
      "text": "Ko ‘ene ‘Afio ‘oku ne hua‘i kia hou‘eiki ‘a e manukia, ‘O tuku ke nau hē he maonganoa ta‘eha hala:"
    },
    {
      "verse": 41,
      "text": "Ka ‘oku ne hiki ki ‘olunga si‘i masiva mei he kovi ‘oku ne ‘i ai; ‘O ne ‘ai ke nau fakafāmili hangē ni tākanga sipi."
    },
    {
      "verse": 42,
      "text": "‘Oku sio ki ai ‘a e angatonu, ‘o nau fiefia: Ka ‘oku kū ngutu ‘a e kovi kotoa."
    },
    {
      "verse": 43,
      "text": "‘Ilonga ha poto te ne tokanga‘i ‘a e ngaahi me‘a ni, Pea ‘e ‘uhinga kiate kinautolu ‘a e ‘alo‘ofa ‘a e ‘Eiki."
    }
  ],
  "timestamp": "2025-08-08T15:55:37.943514"
}