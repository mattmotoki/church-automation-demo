{
  "book": "GAL",
  "book_name": "Galatians",
  "chapter": 4,
  "version_id": 1307,
  "url": "https://www.bible.com/bible/1307/GAL.4",
  "verses": [
    {
      "verse": 1,
      "text": "PEA ko eni, ‘oku te pehē, Lolotonga ‘oku tamasi‘i ‘a e ‘ea, ‘oku ‘ikai si‘i te ne fai kehekehe mo ha pōpula, neongo ko e ‘eiki ia ‘oku ‘a‘ana ‘a e me‘a kotoa pē:"
    },
    {
      "verse": 2,
      "text": "kaekehe ‘oku ne mo‘ulaloa ki ha ni‘ihi ‘oku tauhi ia, mo ha ni‘ihi ‘oku tauhi ‘ene koloa; kae‘oua ke hokosia ‘a e taimi ne kotofa ‘e he‘ene ‘eiki."
    },
    {
      "verse": 3,
      "text": "Pehē mo kitaua; lolotonga na‘a ta tamaiki, na‘a ta mo‘ulaloa ki he ngaahi ‘elemēniti ‘o e lotu, ‘a ia ‘oku fakamaama, ‘o ta pōpula pē."
    },
    {
      "verse": 4,
      "text": "Ka ‘i he hokosia leva ‘a e fakakakato ‘o e taimi, na‘e fekau atu ‘e he ‘Otua hono ‘Alo ‘o‘ona, ‘a ia ne tupu mei ha fefine, mo tupu ko e mo‘ulaloa ki he Lao;"
    },
    {
      "verse": 5,
      "text": "koe‘uhi ā ke ne huhu‘i ‘a kinautolu ‘oku mo‘ulaloa ki he Lao, ka tau ma‘u ‘a e ohi."
    },
    {
      "verse": 6,
      "text": "Pea koe‘uhi ā ko e ngaahi foha ‘a kimoutolu, ko ia na‘e fekau atu ‘e he ‘Otua ki hotau loto ‘a e Laumālie ‘o hono ‘Alo, ‘oku ne kalanga, ‘Apā, Tamai."
    },
    {
      "verse": 7,
      "text": "Ko ia ‘oku ‘ikai te ke kei ko ha pōpula, ka ko ha foha: pea kapau ko ha foha, pea tā ko ha ‘ea, ko e me‘a ‘i he ‘Otua."
    },
    {
      "verse": 8,
      "text": "Ka ko eni, ko e taimi mu‘a, na‘a mou ngāue ki ha ni‘ihi na‘e ‘ikai ko e ngaahi ‘otua mo‘oni, ko e ‘ikai te mou ‘ilo ki he ‘Otua."
    },
    {
      "verse": 9,
      "text": "Ka ‘i onopooni, kuo hili ho‘omou ‘ilo ‘a e ‘Otua, kae‘uma‘ā homou ‘iloa ‘e he ‘Otua, pea ‘oku fakafēfē ho‘omou toe tafoki ki he ngaahi ‘elemēniti vaivai mo masiva ko ia, ‘a ia ‘oku mou tangi ni ke ngāue ki ai, ‘o toe fai mei he kamata‘anga?"
    },
    {
      "verse": 10,
      "text": "‘Oku mou tauhi ha ngaahi ‘aho mo ha ngaahi māhina, mo ha ngaahi fa‘ahita‘u mo ha ngaahi ta‘u."
    },
    {
      "verse": 11,
      "text": "‘Ā, ‘oku ou manavahē kiate kimoutolu, na‘a kuo ta‘e‘aonga ‘eku fakaongosia ne fai ma‘amoutolu."
    },
    {
      "verse": 12,
      "text": "Kāinga, ‘oku ou kole atu ke mou hoko ‘o hangē ko au, he na‘a ku hoko foki ‘o hangē ko kimoutolu."
    },
    {
      "verse": 13,
      "text": "Tala‘ehai na‘a mou momo‘i fai ha kovi kiate au: ka ‘oku mou ‘ilo na‘a ku fuofua malanga‘aki ‘a e Kōsipeli kiate kimoutolu koe‘uhi ko ha vaivai na‘e hoko ki hoku kakano."
    },
    {
      "verse": 14,
      "text": "Pea ko e me‘a na‘e tu‘u ‘i hoku kakano, ‘a ia na‘e ngali ko ha tūkia‘anga kiate kimoutolu, na‘e ‘ikai te mou fakata‘eta‘etokanga ai, ‘uma‘ā ha‘amou palakū‘ia ai; kaekehe na‘a mou tali au ‘o hangē ko ha ‘āngelo ‘a e ‘Otua, pe ko Sīsū Kalaisi."
    },
    {
      "verse": 15,
      "text": "Pea ko e fē ‘eni ho‘omou lau monū na‘e fai? He ‘oku ou fakamo‘oni atu, ka ne lava, pehē ne mou kape‘i homou mata ‘o ‘omi mo‘oku."
    },
    {
      "verse": 16,
      "text": "Pea tā kuo u hoko ko homou fili ‘apē, he‘eku lea ‘asi?"
    },
    {
      "verse": 17,
      "text": "‘Ā, ko ‘enau mamahi‘i kimoutolu ‘oku ‘ikai lelei: kaekehe ko honau loto ke vahe‘i kimoutolu, ka mou toki mamahi‘i kinautolu."
    },
    {
      "verse": 18,
      "text": "Ka ko e me‘a lelei ke mamahi‘i ai pē kimoutolu ‘e ha ni‘ihi, ‘i ha me‘a ‘oku lelei, ‘o ‘ikai ngata pē ‘i he‘eta feangai mo au."
    },
    {
      "verse": 19,
      "text": "Si‘eku fānau valevale, ‘a kimoutolu ‘oku ou toe langā ‘eni ‘i homou fā‘ele‘i, kae‘oua ke kakato ‘a Kalaisi ‘iate kimoutolu,"
    },
    {
      "verse": 20,
      "text": "‘ā, ‘oku te ‘amusia ange ‘e kita ‘oku ta feangai ‘eni, ka u liliu ‘a e anga ‘o ‘eku lea: he ‘oku ou puputu‘u koe‘uhi ko kimoutolu."
    },
    {
      "verse": 21,
      "text": "Tala mai, ‘a kimoutolu kuo mou loto ke mo‘ulaloa ki he Lao, ‘oku ‘ikai te mou tokanga‘i koā ‘a e Lao?"
    },
    {
      "verse": 22,
      "text": "He kuo tohi ai, Tokua na‘e ma‘u ‘e ‘Epalahame ha ongo foha ‘e toko ua; ko e taha ko e tama ‘a e kaunanga, ko e taha ko e tama ‘a e fefine tau‘atāina."
    },
    {
      "verse": 23,
      "text": "Ka ko e tama ‘a e kaunanga na‘e tupu fakaekakano, ka ko e tama ‘a e fefine tau‘atāina na‘e fou fakapalōmesi mai."
    },
    {
      "verse": 24,
      "text": "Ko e fa‘ahinga me‘a pehē ‘oku fai fakatātā: he ko e ongo fefine ko ia, ko e ongo Fuakava; ko e taha ‘oku mei he mo‘unga ko Sainai, pea ‘oku fanau kakai ke pōpula: ko Heka‘ā ia."
    },
    {
      "verse": 25,
      "text": "Ka ko e Heka‘ā ko ia ko e mo‘unga ko Sainai ‘i ‘Ālepea: pea ‘oku hoa ia mo e Selusalema ‘o onopooni, he ‘oku nofo pōpula ia mo ‘ene fānau."
    },
    {
      "verse": 26,
      "text": "Ka ko e Selusalema mei ‘olunga ‘oku tau‘atāina ia: pea ko ia ia ‘a e fa‘ē ‘atautolu."
    },
    {
      "verse": 27,
      "text": "He kuo tohi, Fiefia, si‘i pa‘a ‘oku ‘ikai ke fanau, Hiki tuē mo kalanga, si‘i ta‘elangā! He ‘e tokolahi pē ha fānau ‘a si‘i li‘ekina, ‘O hulu atu ‘i he fefine ‘oku ‘i ai ‘a e tangata."
    },
    {
      "verse": 28,
      "text": "Pea ko eni, ko kimoutolu, kāinga, ko e fānau ‘a Palōmesi, ‘o hangē ko ‘Aisake."
    },
    {
      "verse": 29,
      "text": "Kae hangē tofu pē ko ia ‘i mu‘a, ‘a e fakatanga‘i ‘e ia na‘e tupu fakaekakano ‘a ia na‘e tupu fakalaumālie, ‘oku pehē pē foki mo ia ‘i onopooni."
    },
    {
      "verse": 30,
      "text": "Ka ko e hā ‘a e lau ‘a e Tohi? ‘A ‘eni, Kapusi ‘a e kaunanga mo ‘ene tama; he ‘e ‘ikai ‘aupito kaungā ‘ea ‘a e tama ‘a kaunanga mo e tama ‘a tau‘atāina."
    },
    {
      "verse": 31,
      "text": "Ko ia, kāinga, ‘oku ‘ikai ko e fānau ‘a kaunanga ‘a kitaua, ka ko e fānau ‘a tau‘atāina."
    }
  ],
  "timestamp": "2025-08-08T15:57:35.265307"
}