{
  "book": "PHM",
  "book_name": "Philemon",
  "chapter": 1,
  "version_id": 1307,
  "url": "https://www.bible.com/bible/1307/PHM.1",
  "verses": [
    {
      "verse": 1,
      "text": "TŪ ko kimaua–‘a Paula ko ha nofo pilīsone ‘a Sīsū Kalaisi, pea mo si‘i kāinga ko Tīmote–ko ‘ema tohi kia Filimone ko homa ‘ofa‘anga, mo e kaungā ngāue ‘omaua."
    },
    {
      "verse": 2,
      "text": "Pea kia ‘Afia, ko si‘oma sisitā, pea kia ‘Ākipo, ko homa hoa tau, pea ki he siasi ‘oku ‘i ho ‘api."
    },
    {
      "verse": 3,
      "text": "‘Ofa ke mou ma‘u kelesi mo e fiemālie mei he ‘Otua ko ‘etau Tamai mo e ‘Eiki ko Sīsū Kalaisi."
    },
    {
      "verse": 4,
      "text": "‘Oku ou fakafeta‘i ma‘u ai pē ki hoku ‘Otua, ‘o u takua koe ‘i he‘eku ngaahi lotu;"
    },
    {
      "verse": 5,
      "text": "he‘eku fanongo ki ho‘o fai ‘ofa mo e tui ki he ‘Eiki ko Sīsū, pea mo e kau lotu kotoa pē:"
    },
    {
      "verse": 6,
      "text": "koe‘uhi ke ngāue mālohi ho‘o feohi fakalotu, ‘o taka ‘i he ‘ilo kānokano ‘o e me‘a lelei kehekehe ‘oku ‘iate kitautolu, ‘o hu‘u kia Kalaisi."
    },
    {
      "verse": 7,
      "text": "He kuo lahi ‘eku fiefia mo ‘eku fiemālie ‘i ho‘o ‘ofa, koe‘uhi ‘oku nonga ‘a e loto ‘o e kāinga lotu ‘i ho‘o ngāue, ‘alā."
    },
    {
      "verse": 8,
      "text": "Ko ia, neongo te u lava noa pē ‘ia Kalaisi ke tu‘utu‘uni ke ke fai ‘a e me‘a ‘oku totonu, ka ‘oku ou fie fai ko e kole pē, ‘o tu‘unga ‘i he ‘ofa."
    },
    {
      "verse": 9,
      "text": "Pea ‘i hoto anga ko ia, ‘a kita Paula, ko e motu‘a, pea ‘i he taimi ni ko e nofo pilīsone foki ‘a Sīsū Kalaisi,"
    },
    {
      "verse": 10,
      "text": "‘oku te kole atu koe‘uhi ko si‘oku foha, ‘a ia kuo u ma‘u ‘i hoku ha‘isia, ‘io, ‘a ‘Onesema:"
    },
    {
      "verse": 11,
      "text": "‘a ia na‘e ‘ikai ‘aonga kiate koe ‘i mu‘a, ka ‘i he taimi ni ‘oku ‘aonga kiate koe mo au, ‘a ia kuo u fakafoki atu."
    },
    {
      "verse": 12,
      "text": "Ko e tangata ko ia, ‘a ia ‘oku tatau mo ha kakano ‘o hoku manava–"
    },
    {
      "verse": 13,
      "text": "‘ē, na‘a ku mei loto ke ta‘ofi ia mo‘oku, koe‘uhi ke ne fetongi koe ‘i hoku tauhi, lolotonga ‘oku ou mo‘u ha‘isia koe‘uhi ko e Kōsipeli."
    },
    {
      "verse": 14,
      "text": "Ka na‘e ‘ikai te u fie fai ha me‘a ta‘e te te ma‘u ha‘o poa, na‘a hā ho‘o ‘ofa, ‘o hangē ha fakakoloto, ‘o ‘ikai ko e fai loto lelei."
    },
    {
      "verse": 15,
      "text": "He na‘a ko hono ‘uhinga ia ‘o ho‘omo māvae fo‘i houa pē, koe‘uhi ke ke ma‘u mo‘ou ‘o ta‘engata;"
    },
    {
      "verse": 16,
      "text": "‘o ‘ikai kei hangē ko ha pōpula, kae makehe mo ha pōpula, ‘io, ko ha tokoua ‘ofeina–‘oku ne mātu‘aki pehē kiate au, kae huanoa ha‘ane pehē kiate koe; he ‘oku ‘o‘ou ia ‘i he sino pea ‘i he lotu fakatou‘osi."
    },
    {
      "verse": 17,
      "text": "Ko ia, kapau ‘oku ke lau au ko ho kaume‘a, pea ke tali ‘a e tangata ko ia ‘o hangē ko au."
    },
    {
      "verse": 18,
      "text": "Ka ‘o kapau na‘a ne ngāue ta‘etotonu kiate koe ‘i ha me‘a, pe ‘oku ne mo‘ua, tohi ia kiate au."
    },
    {
      "verse": 19,
      "text": "Ko au Paula, ‘oku ou tohi ‘aki hoku nima ‘o‘oku, te u totongi ia ‘e au (tuku kehe ho mo‘ua kiate au, ‘a ia foki ko ho kotoa)."
    },
    {
      "verse": 20,
      "text": "‘Io, nga‘ata, taumaiā ke ke ‘aonga foki kiate au ‘i he ‘Eiki: fakafiemālie hoku loto ‘ia Kalaisi."
    },
    {
      "verse": 21,
      "text": "Kuo u tohi atu ‘i he‘eku falala te ke talangofua mai, he‘eku ‘ilo ‘e hulu atu ho‘o fai ‘i he me‘a kuo u tala."
    },
    {
      "verse": 22,
      "text": "Kae‘uma‘ā foki, ke ke teuteu ha loki mo‘oku; he ‘oku te ‘amanaki ‘e tali ho‘omou ngaahi lotu, pea ‘e tuku atu au kiate kimoutolu."
    },
    {
      "verse": 23,
      "text": "‘Oku ‘ofa atu ‘a ‘Epafasi, ‘a ia ‘oku nofo pilīsone mo au ‘ia Kalaisi Sīsū:"
    },
    {
      "verse": 24,
      "text": "mo si‘oku kaungā ngāue ko Ma‘ake, mo ‘Alisitako, mo Tīmasi mo Luke."
    },
    {
      "verse": 25,
      "text": "Ko e kelesi ‘a hotau ‘Eiki ko Sīsū Kalaisi, ‘ofa ke ‘i homou laumālie ia."
    }
  ],
  "timestamp": "2025-08-08T15:57:53.675486"
}