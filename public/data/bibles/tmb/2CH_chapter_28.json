{
  "book": "2CH",
  "book_name": "2 Chronicles",
  "chapter": 28,
  "version_id": 1307,
  "url": "https://www.bible.com/bible/1307/2CH.28",
  "verses": [
    {
      "verse": 1,
      "text": "NA‘E uofulu ta‘u ‘a ‘Āhasi ‘i he‘ene kamata pule, pea na‘e hongofulu mā ono ta‘u ‘ene hau ‘i Selusalema. Pea na‘e ‘ikai te ne fai ‘a e me‘a na‘e hoa mo e finangalo ‘o Sihova hangē ko ‘ene kui ko Tēvita:"
    },
    {
      "verse": 2,
      "text": "ka ka fou ia ‘i he ‘alunga ‘o e ngaahi Tu‘i ‘Isileli; pea ne haka foki ‘a e ngaahi ‘īmisi ‘o e ngaahi Peali."
    },
    {
      "verse": 3,
      "text": "‘Io, na‘e tutu ‘inisēnisi ‘a e toko taha ko ia ‘i Kihena ‘o ne tuku ‘ene fānau ke ‘asi ‘i he afi, ‘o hangē ko e fai fakalielia ‘a e hīteni na‘e kapusi ‘e Sihova mei he ‘ao ‘o ha‘a ‘Isileli."
    },
    {
      "verse": 4,
      "text": "Na‘a ne fai feilaulau foki mo tutu ‘inisēnisi ‘i he ngaahi ‘esi mo e ngaahi sia, pea mo e lolo ‘akau mata kehekehe."
    },
    {
      "verse": 5,
      "text": "Ko ia ai, na‘e tukuange ia ‘e Sihova ko hono ‘Otua ki he nima ‘o e Tu‘i Sīlia: pea na‘a nau taa‘i ia, ‘o nau taki pōpula ha fu‘ufu‘unga fononga ‘o hono kakai, ‘o ‘omi ki Tāmasikusi. Pea na‘e tukuange foki ia ki he nima ‘o e Tu‘i ‘Isileli, ‘a ia na‘a ne taa‘i ‘aki ha tā lahi."
    },
    {
      "verse": 6,
      "text": "He ko Peka foha ‘o Lemalaia na‘a ne fakaeve ‘i Siuta ha toko taha kilu mā toko ua mano ‘i ha ‘aho pē taha, ko e kau to‘a kotoa pē; koe‘uhi kuo nau li‘aki ‘a Sihova ko e ‘Otua ‘o honau tupu‘anga."
    },
    {
      "verse": 7,
      "text": "Pea ko Sikeli ko e to‘a ‘Ifalemi na‘a ne tāmate‘i ‘a Ma‘aseia ko e foha ‘o e tu‘i, mo ‘Aselikami ko e pule ‘o Loto‘ā, mo ‘Elikena ‘a e palēmia."
    },
    {
      "verse": 8,
      "text": "Pea na‘e taki pōpula ‘e ha‘a ‘Isileli honau kāinga ko e toko ua kilu, ‘a e kau fefine, mo e tamaiki tangata, mo e tamaiki fefine, pea nau ma‘u mo ha vete lahi, ‘o nau ha‘u mo kinautolu ki Samēlia."
    },
    {
      "verse": 9,
      "text": "Ka na‘e ‘i ai ha palōfita ‘a Sihova ‘i he potu ko ia na‘e hingoa ko ‘Ōteti; pea ‘alu atu ia ke fakafetaulaki ki he hōsitē na‘e ha‘u ki Samēlia, ‘o ne pehē kiate kinautolu; Vakai, ko e me‘a ‘i he tuputāmaki ‘a Sihova ko e ‘Otua ‘o homou tupu‘anga ki Siuta na‘a ne tukuange kinautolu ki homou nima, pea kuo mou fakaeve kinautolu ‘i ha ‘ita kuo pā ki langi."
    },
    {
      "verse": 10,
      "text": "Pea ko eni ‘oku mou lau ke fakaehaua ‘a ha‘a Siuta mo Selusalema ke tamaio‘eiki mo kaunanga kiate kimoutolu: ka ‘ikai ‘oku ‘iate kimoutolu foki ‘a ho‘omou ngaahi hia kia Sihova ko homou ‘Otua?"
    },
    {
      "verse": 11,
      "text": "Pea ko eni, fanongo kiate au, pea fakafoki ‘a e kau pōpula kuo mou taki pōpula mai mei homou kāinga: he ‘oku ‘iate kimoutolu ‘a e houhau kakaha ‘o Sihova."
    },
    {
      "verse": 12,
      "text": "Pea toki hanga ha tu‘unga me‘a mei he hou‘eiki ‘o ha‘a ‘Ifalemi–‘a ‘Asalaia foha ‘o Siohanani, Pelekaia foha ‘o Mesilemoti, mo Hesekaia foha ‘o Sālumi, mo ‘Āmasa foha ‘o Hatelai–‘o nau tu‘u ke ta‘ofi ‘a kinautolu na‘e ha‘u mei he tau."
    },
    {
      "verse": 13,
      "text": "Pea nau pehē kiate kinautolu, ‘E ‘ikai te mou ‘omi ‘a e kau pōpula ki heni, he ko ho‘omou fai ke hilifaki kiate kitautolu ‘a e hia kia Sihova, ke fakalahi ‘etau angahala mo ‘etau halaia: he ko ‘etau hia ko e me‘a lahi, pea ‘oku toka ki ‘Isileli ha houhau kakaha."
    },
    {
      "verse": 14,
      "text": "Pea hiki ‘a e kau tau, ‘o tuku ‘a e kau pōpula mo e vete ‘i he ‘ao ‘o e hou‘eiki mo e fu‘u fakataha."
    },
    {
      "verse": 15,
      "text": "Pea tutu‘u ‘a e tu‘unga me‘a kuo lau honau hingoa, ‘o nau puke ‘a e kau pōpula, pea ‘ilonga kinautolu na‘e telefua na‘a nau fakakofu mei he vete, mo fakasū kinautolu, pea nau fafanga mo fakainu, pea nau tākai kinautolu, pea ‘ilonga ‘a e vaivai he ‘alu na‘a nau fakaheka ‘asi, pea nau ‘omi kinautolu ki Sielikō ko e kolo paame, ko e feitu‘u ‘o honau kāinga: pea nau toki foki ki Samēlia."
    },
    {
      "verse": 16,
      "text": "‘I he taimi ko ia na‘e ‘alu ‘a e fekau ‘a Kingi ‘Āhasi ki he ngaahi Tu‘i ‘Āsilia ko e kole tokoni."
    },
    {
      "verse": 17,
      "text": "He kuo toe omi ‘a e kau ‘Ītomi, ‘o taa‘i ‘a Siuta, ‘o ‘ave ha kau pōpula."
    },
    {
      "verse": 18,
      "text": "Kuo ‘ohofia foki ‘e he kau Filisitia ‘a e ngaahi kolo ‘i Sēfela‘a, mo e potu ‘o Tonga na‘e kau ki Siuta, pea kuo nau hamu ‘a Pete-semesi, mo ‘Esialoni, mo Keteloti, pea mo Soko mo hono ngaahi kolo fakaongo, mo Tīmina mo hono ngaahi kolo fakaongo; ko Kīmiso foki mo hono ngaahi kolo fakaongo: pea nau nofo ai."
    },
    {
      "verse": 19,
      "text": "He kuo fakamā‘ulalo ‘e Sihova ‘a Siuta koe‘uhi ko ‘Āhasi ko e Tu‘i ‘Isileli; he kuo ne fai ta‘emalao‘i ‘i Siuta, pea kuo ne mātu‘aki hia kia Sihova."
    },
    {
      "verse": 20,
      "text": "Pea ha‘u kiate ia ‘a Tilikati-pilinesa ko e Tu‘i ‘Āsilia; ka na‘a ne fakafaingata‘a‘ia ia, ‘o ‘ikai te ne tokoni‘i."
    },
    {
      "verse": 21,
      "text": "He na‘e to‘o ha me‘a ‘e ‘Āhasi mei he fale ‘o e ‘Eiki, mo e fale ‘o e tu‘i, mo e hou‘eiki, ‘o ne ‘ange ki he Tu‘i ‘Āsilia; ka tala‘ehai na‘e ma‘u ai ha tokoni."
    },
    {
      "verse": 22,
      "text": "Pea ‘i he taimi ‘o ‘ene faingata‘a‘ia na‘e fakautuutu ai ‘ene hia kia Sihova ‘a e Kingi ‘Āhasi ko eni."
    },
    {
      "verse": 23,
      "text": "He na‘a ne fai feilaulau ki he ngaahi ‘otua ‘o Tāmasikusi, ‘a kinautolu kuo taa‘i ia: ‘o ne pehē tokua, Ko e ngaahi ‘otua ‘o e ngaahi Tu‘i Sīlia na‘a nau tokoni‘i kinautolu; ko ia te u fai feilaulau ki ai ‘e au ke nau tokoni mai. Ka ko e me‘a ia na‘a ne maumau ai mo ‘Isileli kātoa."
    },
    {
      "verse": 24,
      "text": "Pea tānaki ‘e ‘Āhasi ‘a e nāunau ‘o e fale ‘o ‘Elohimi, ‘o ne tofi ‘a e nāunau ‘o e fale ‘o ‘Elohimi, ‘o ne songo ‘a e ngaahi matapā ‘o e fale ‘a Sihova, ‘o ne ngaohi ‘ōlita ma‘ana ‘i he tuliki kotoa pē ‘o Selusalema."
    },
    {
      "verse": 25,
      "text": "Pea ‘i he kolo takitaha ‘o Siuta na‘a ne ngaohi ‘esi, ke tutu ‘inisēnisi ai ki he ngaahi ‘otua kehe, ‘o ne fakahouhau‘i ‘a Sihova ko e ‘Otua ‘o hono tupu‘anga."
    },
    {
      "verse": 26,
      "text": "Pea ko hono toe ‘o ‘ene ngāue, mo hono ngaahi ‘alunga, mei he ‘uluaki ‘o fai ki mui, vakai kuo tohi ia ‘i he Puka ‘o e Ngaahi Tu‘i Siuta mo ‘Isileli."
    },
    {
      "verse": 27,
      "text": "Pea toka ‘a ‘Āhasi mo ‘ene ngaahi kui, pea nau telio ia ‘i kolo, ‘i Selusalema; he na‘e ‘ikai te nau ‘omi ia ki he fa‘itoka ‘o e ngaahi Tu‘i ‘Isileli: pea na‘e fetongi ia ‘i he pule ‘o hono foha ko Hesekaia."
    }
  ],
  "timestamp": "2025-08-08T15:55:01.784467"
}