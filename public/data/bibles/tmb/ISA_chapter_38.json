{
  "book": "ISA",
  "book_name": "Isaiah",
  "chapter": 38,
  "version_id": 1307,
  "url": "https://www.bible.com/bible/1307/ISA.38",
  "verses": [
    {
      "verse": 1,
      "text": "‘I HE taimi ko ia na‘e toka ‘a Hesekaia, ‘o ne vaivai. Pea ha‘u kiate ia ‘a e palōfita ko ‘Aisea foha ‘o ‘Āmosi, ‘o ne pehē ki ai, Ko e folofola eni ‘a Sihova, Fai tu‘utu‘uni ki ho fāmili; he te ke pekia, kae ‘ikai mo‘ui."
    },
    {
      "verse": 2,
      "text": "Pea tafoki ‘a Hesekaia, ‘o hanga ki he lulu, ‘o fai ‘ene lotu kia Sihova."
    },
    {
      "verse": 3,
      "text": "Pea ne pehē, Tauange mo koe, ‘Eiki, ke ke manatua ‘eku fakafeangai ki he ‘Afiona ‘i he mo‘oni mo e loto haohaoa, mo ‘eku fai ‘a e me‘a ‘oku hoa mo ho finangalo. Pea tangi ‘a Hesekaia, ko e tangi ka ko ha tangi."
    },
    {
      "verse": 4,
      "text": "Pea hoko ha folofola ‘a Sihova kia ‘Aisea, ‘o pehē,"
    },
    {
      "verse": 5,
      "text": "‘Alu, ‘o lea kia Hesekaia, Ko e folofola eni ‘a Sihova ko e ‘Otua ‘o ho‘o kui ko Tēvita, Kuo u ongo‘i ho‘o hū, kuo u sio ki ho lo‘imata: ko au ē te u fakatolonga ho‘o mo‘ui ko e ta‘u ‘e hongofulu mā nima."
    },
    {
      "verse": 6,
      "text": "Pea te u fakahaofi koe mei he nima ‘o e Tu‘i ‘Āsilia: pea mo e kolo ni; ‘io, te u taukapo‘i ‘a e kolo ni."
    },
    {
      "verse": 7,
      "text": "Pea ko eni ‘a e faka‘ilonga ma‘au meia Sihova te ne fakaai ‘a e folofola ni kuo ne fai:"
    },
    {
      "verse": 8,
      "text": "vakai te u fakafoki ‘a e ata ‘i he ngaahi tu‘unga (‘a ia kuo ‘alu hifo ‘i he uasi la‘ā ‘a ‘Āhasi ko e me‘a ‘i he la‘ā) ko e tu‘unga ‘e hongofulu. Ko ia, na‘e foki ‘a e la‘ā ko e tu‘unga ‘e hongofulu, ‘a ia kuo ‘alu hifo ai."
    },
    {
      "verse": 9,
      "text": "Ko e me‘a na‘e tohi ‘e Hesekaia ko e Tu‘i Siuta ‘i he‘ene mahaki, ka kuo ne mo‘ui hake."
    },
    {
      "verse": 10,
      "text": "Ne u lau ‘e au, Tā te u hū kei ho‘atā ki he matapā ‘o Hētesi: Ko e toe ‘o hoku ngaahi ta‘u ‘e kaniseli."
    },
    {
      "verse": 11,
      "text": "Na‘a ku pehē, Tā ko IAA ‘e ‘ikai te u māta‘i, ‘A IAA ‘i he fonua ‘o e mo‘ui: ‘E ‘ikai te u toe sio ki ha tangata He‘eku fakataha mo e nofo mālōlō‘anga."
    },
    {
      "verse": 12,
      "text": "Ko hoku nofo‘anga ni ‘oku ta‘aki, ‘o vete meiate au, ‘O hangē ko e tēniti ‘o e tauhi-manu. Na‘a ku takai hangē ha lalanga ‘a e mo‘ui ‘a‘aku; ‘Ene tu‘usi au mei he fatu: Po‘uli ‘a e ‘aho kuo ke faka‘osi au."
    },
    {
      "verse": 13,
      "text": "Ne ‘aho mo ‘eku ‘oiauē, ‘Ene fesifesi hoku hui kotoa hangē ha laione: Po‘uli… au ē."
    },
    {
      "verse": 14,
      "text": "Hangē ha sualo ‘eku kaila ē, Ko ‘eku ngū ko e kaleini pē, Hangē ha lupe ‘eku tauto‘e: ‘Oku vaivai hoku mata ‘i he hanga hake, ‘Eiki, ‘oku fai fakamālohi kiate au: Ke ke fepauaki ma‘aku."
    },
    {
      "verse": 15,
      "text": "Ko e hā ha‘aku lea ‘e fai? Na‘a ne tala‘ofa mai, pea kuo ne fakaai: Ko hono kotoa hoku ngaahi ta‘u ko ia te u ‘alu fakama‘uma‘u ‘I he funga ‘o e mamahi kuo hā ni kiate au."
    },
    {
      "verse": 16,
      "text": "Ko e ngaahi me‘a pehē, ‘e ‘Ātonai ‘Oku tefito ki ai ‘a e mo‘ui ‘a e kakai; Pea ko e mo‘ui ‘a hoku laumālie ‘Oku ‘i ai ma‘u pē: Ko ia, te ke fakaake au, ‘O ngaohi ke u mo‘ui ai."
    },
    {
      "verse": 17,
      "text": "Ne hoko kiate au ha kona ka ko ha kona: Tā koe‘uhi pē ke u haohaoa; Pea ko koe foki kuo ke ta‘ofi ‘eku mo‘ui mei he luo tō ko e ‘auha; He ko ‘eku ngaahi hia kotoa kuo ke tuku ki ho tu‘a."
    },
    {
      "verse": 18,
      "text": "He ‘oku ‘ikai ke fai ha fakamālō atu ‘e Hētesi; ‘Oku ‘ikai ke hiva‘aki ‘e he mate ho fakafeta‘i: Ko e hifo ki fa‘itoka ‘oku ‘ikai te nau ‘amanaki ki ho‘o fakamo‘oni tala‘ofa."
    },
    {
      "verse": 19,
      "text": "Ko e mo‘ui, ko e mo‘ui pē ia ‘e fai fakamālō atu, ‘O hangē ko au he ‘aho ni: Ko e tamai te ne fakahā ki he fānau ‘A ho‘o fai mo‘oni."
    },
    {
      "verse": 20,
      "text": "‘Oku nofo mai ‘a Sihova ke fakamo‘ui kita; Ko ia, ‘e ‘osi ‘etau mo‘ui ‘i he tā mo e hiva ‘a e ngaahi ta‘anga ‘a‘ata ‘i he fale ‘o Sihova."
    },
    {
      "verse": 21,
      "text": "Pea kuo fekau ‘e ‘Aisea ke nau ‘omi ha takaonga fiki, ‘o ‘oposi ‘aki ‘a e hangatāmaki, pea te ne mo‘ui."
    },
    {
      "verse": 22,
      "text": "Kuo pehē foki ‘e Hesekaia, Ko e hā ‘a e faka‘ilonga te u ‘alu hake ki he fale ‘o Sihova?"
    }
  ],
  "timestamp": "2025-08-08T15:56:03.419165"
}