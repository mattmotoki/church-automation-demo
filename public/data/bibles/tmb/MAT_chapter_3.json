{
  "book": "MAT",
  "book_name": "Matthew",
  "chapter": 3,
  "version_id": 1307,
  "url": "https://www.bible.com/bible/1307/MAT.3",
  "verses": [
    {
      "verse": 1,
      "text": "‘I he kuonga ko ia na‘e ha‘u ‘a Sione Papitaiso, ‘o malanga ‘i he toafa ‘o Siutea,"
    },
    {
      "verse": 2,
      "text": "‘o ne pehē, Mou fakatomala, he kuo ofi ‘a e Pule‘anga ‘o e Langi."
    },
    {
      "verse": 3,
      "text": "He ko eni ia na‘e lea ki ai ‘e he palōfita ko ‘Aisea, ‘o pehē, Ko e le‘o ‘o ha toko taha ‘oku kalanga he toafa, Mou teuteu ‘a e hā‘ele‘anga ‘o Sihova; Fakatonutonu hono ngaahi hala."
    },
    {
      "verse": 4,
      "text": "Pea ko e kofu ‘o Sione ko ia na‘e ngaohi mei he fulufulu‘i kāmeli, pea fakama‘u leta ‘i hono kongaloto: pea ko ‘ene me‘akai ko e he‘e mo e honi ‘o e vao."
    },
    {
      "verse": 5,
      "text": "Pea na‘e toki ‘alu atu kiate ia ‘a Selusalema, mo Siutea kotoa, pea mo e feitu‘u kotoa ‘o Soatani:"
    },
    {
      "verse": 6,
      "text": "pea nau papitaiso ‘iate ia ‘i he vaitafe ko Soatani, he vete ‘enau ngaahi angahala."
    },
    {
      "verse": 7,
      "text": "Pea ‘i he ene vakai ki he tokolahi ‘o e kau Fālesi mo e Sātusi ‘oku nau ha‘u ki he papitaiso, na‘a ne pehē kiate kinautolu, ‘a e hako‘i ngata fekai, ko hai ne fale‘i kimoutolu ke hola mei he houhau ‘oku tu‘unuku mai?"
    },
    {
      "verse": 8,
      "text": "Kapau ko ia, pea mou fua ‘o taau mo ha fakatomala."
    },
    {
      "verse": 9,
      "text": "Pea ‘oua te mou hanga ‘o fuataki ‘i homou loto, ‘o pehē, Ko ‘Epalahame ‘a ‘emau tamai: he ‘oku ou tala atu, ‘oku mafai ‘e he ‘Otua ke fokotu‘u mei he ngaahi maka ni ha fānau kia ‘Epalahame."
    },
    {
      "verse": 10,
      "text": "Pea ‘oku lolotonga tu‘u ni ‘a e toki ‘i he tefito ‘o e ngaahi ‘akau: ko ia ‘ilonga ha ‘akau ‘oku ‘ikai fua lelei, ‘oku tā ‘o laku ki he afi."
    },
    {
      "verse": 11,
      "text": "Ko au ‘oku ou papitaiso vai kimoutolu ki he fakatomala: ka ko ia ‘oku muimui mai ‘oku ne mālohi ‘iate au, ko e Toko Taha ia ‘oku ‘ikai te u taau ke takitaki hono topuva‘e: ‘e papitaiso kimoutolu ‘e ia ‘i he Laumālie Mā‘oni‘oni mo e afi."
    },
    {
      "verse": 12,
      "text": "Ko e Toko Taha ia ‘oku ‘i hono nima ‘a e ī, pea te ne tapili ke ‘osi ‘a ‘ene ‘au‘au‘anga: pea te ne tānaki ‘ene ngaahi fo‘i uite ki he feleoko, ka te ne tutu ‘a e kafukafu ‘aki ‘a e afi ‘oku ‘ikai matāmate‘i."
    },
    {
      "verse": 13,
      "text": "Pea toki ha‘u ‘a Sīsū mei Kāleli ki Soatani kia Sione ke papitaiso ‘iate ia."
    },
    {
      "verse": 14,
      "text": "Ka ka teke‘i ia ‘e Sione, ‘o ne pehē, Na‘e totonu mu‘a ke u papitaiso ‘iate koe, pea ‘oku ke ha‘u koā kiate au?"
    },
    {
      "verse": 15,
      "text": "Pea tali ‘e Sīsū ‘o ne pehē kiate ia, Tukuange pē ‘i he taimi ni: he ‘oku taau pehē mo kitaua ke fakakakato ‘a e tu‘utu‘uni kotoa pē. Pea ne toki tukuange ia."
    },
    {
      "verse": 16,
      "text": "Pea kuo papitaiso ‘a Sīsū, na‘a ne ‘alu hake leva mei he vai; pea vakai, na‘e matangaki ‘a e langi kiate ia, pea ne mamata ki he Laumālie ‘o e ‘Otua ‘oku ‘alu hifo ‘i he tatau ‘o ha lupe, ‘o ne a‘u kiate ia"
    },
    {
      "verse": 17,
      "text": "Pea ‘iloange, na‘e ai ha le‘o mei he langi na‘e pehē mai, Ko Hoku ‘Alo Pele ‘ena, ‘a ia kuo u hōifua ai."
    }
  ],
  "timestamp": "2025-08-08T15:56:59.233625"
}