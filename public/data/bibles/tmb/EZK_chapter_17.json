{
  "book": "EZK",
  "book_name": "Ezekiel",
  "chapter": 17,
  "version_id": 1307,
  "url": "https://www.bible.com/bible/1307/EZK.17",
  "verses": [
    {
      "verse": 1,
      "text": "PEA hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Hako‘i-tangata, ‘atu ha tupu‘a, pea fokotu‘u ha lea fakatātā ki he fale ‘o ‘Isileli;"
    },
    {
      "verse": 3,
      "text": "pea te ke pehē, Ko e folofola ‘eni ‘a ‘Ātonai Sihova, Ko ha ‘īkale lahi, kapakau lalahi, mo fulufulu loloa, ‘a ia kuo tofu ‘i he fulufulu ‘ingo‘ingo, na‘e ha‘u ia ki Lepanoni, ‘o ne tosi‘i ‘a e huli ‘o e sita."
    },
    {
      "verse": 4,
      "text": "Na‘a ne tu‘usi ‘a e lito taupotu ki ‘olunga, ‘o ne ‘ave ki he fonua ‘o mesianiti; na‘a ne tō ia ‘i ha kolo ‘o e kau fakatau."
    },
    {
      "verse": 5,
      "text": "‘Io, na‘a ne to‘o ha me‘a mei he tenga ‘o e fonua, ‘o ne ‘ai ‘i ha vao tōkanga; na‘a ne ‘ave ki he ve‘e vai lahi, ‘o ne tō ia hangē ko e tō ‘o e uilou."
    },
    {
      "verse": 6,
      "text": "Pea na‘e tupu ia, ‘o hoko ko e vaine holoholofa kae pukupuku pē, koe‘uhi kae hanga hono ngaahi va‘a ki he manu ko ē, pea ‘alu hono ngaahi aka ki he lalo manu ko ē: ko ia na‘e hoko ko e vaine, ‘o ne fakava‘ava‘a, ‘o ne fu‘u to‘ulu."
    },
    {
      "verse": 7,
      "text": "Ka na‘e ai mo e fu‘u ‘īkale ‘e taha, kapakau lalahi, pea fulufulua ‘aupito: pea uoke, ko e vaine ko ē na‘e peluki mai hono akaaka mei he kauutu ko ē na‘e tō ai ki he manu ko eni, ‘o ne tuku atu ki ai hono ngaahi va‘a ke ne fakaviviku ki ai."
    },
    {
      "verse": 8,
      "text": "Ka na‘e hunuki ia ‘i ha ngoue‘anga lelei, ofi ki he vai lahi, koe‘uhi ke ne fai va‘a, mo fakatupu fua, ‘o hoko ko e vaine fungani."
    },
    {
      "verse": 9,
      "text": "Lea ‘e koe, ‘o pehē, Ko e folofola ‘eni ‘a ‘Ātonai Sihova: Te ne tu‘umālie koā? ‘ikai te ne ta‘aki hono ngaahi aka, mo hu‘i fuhi hono fua ke ne mae; kae mae hono ngaahi muka kātoa? pea neongo ‘e fai‘aki ‘a e nima mālohi mo ha kakai tokolahi, kae ‘ikai lava ke toe langa hake ia mei hono aka."
    },
    {
      "verse": 10,
      "text": "Pea vakai, neongo kuo hunuki, ka te ne tu‘umālie? ‘ikai te ne mae ‘aupito ‘oka lave ki ai ‘a e matangi hahake? Te ne mae pē ‘i he kauutu na‘a ne tupu ai."
    },
    {
      "verse": 11,
      "text": "Pea hoko ‘a e folofola ‘a Sihova kiate au, ‘o pehē,"
    },
    {
      "verse": 12,
      "text": "Lea mu‘a ki he fāmili pau‘u na, ‘Oku ‘ikai ‘uhinga koā kiate kimoutolu ‘a e me‘a ko ia? Ke ke tala, Siini, na‘e ha‘u ‘a e Tu‘i Pāpilone ki Selusalema, na‘a ne puke hono tu‘i, mo hono hou‘eiki, ‘o ne ‘ave ki hono nofo‘anga ki Pāpilone."
    },
    {
      "verse": 13,
      "text": "Pea ne to‘o ha taha mei he hako ‘o e tu‘i, ‘o ne fai kovinānite mo ia; ‘io, na‘a ne fakafuakava‘i ia, pea ko e kau mālohi ‘o e fonua na‘a ne ‘ave:"
    },
    {
      "verse": 14,
      "text": "koe‘uhi ke hoko ia ko e pule‘anga mā‘ulalo, ‘o ‘oua na‘a anga hiki ia, kae tauhi ‘e ia ‘ene kovinānite, kae tu‘u ma‘u ‘a e fonua."
    },
    {
      "verse": 15,
      "text": "Ka ka angatu‘u ia ki ai, ‘ene tuku atu ha kau talafekau ki ‘Isipite, ke nau ‘omi hoosi kiate ia mo e kakai tokolahi, Te ne tu‘umālie koā? ‘e hao ‘a e toko taha kuo ne fai ‘a e me‘a ko ia? kuo ne maumau ‘a e fuakava, pea ‘oku totonu ke ne hao?"
    },
    {
      "verse": 16,
      "text": "Tangi ‘eku mo‘ui–ko ‘Ātonai Sihova ia mei he Ta‘ehāmai–‘o kapau ‘e ‘ikai te ne mate ‘i he potu ‘o e tu‘i na‘a ne fakanofo ia, ‘a ia na‘a ne ta‘etoka‘i ‘eni fuakava ka ne maumau ‘ene kovinānite, ‘io, ‘i loto Pāpilone te ne mate ai."
    },
    {
      "verse": 17,
      "text": "Pea ka nau ka tanu puke mo langa taua, ke tu‘usi ‘a e mo‘ui ‘a e tokolahi, tala‘ehai ko e tau mālohi, pe ko e kakai lahi, ‘e fai‘aki ‘e Felo ‘ene tapa ki ai."
    },
    {
      "verse": 18,
      "text": "‘Io, kuo ne va‘inga‘aki ‘a e fuakava he‘ene maumau ‘a e kovinānite; ‘io, na‘a ne ‘atu hono nima, kae fai ‘a e fu‘u me‘a ko ē; ‘e ‘ikai hao ia."
    },
    {
      "verse": 19,
      "text": "Ko ia ko e folofola ‘eni ‘a ‘Ātonai Sihova, Tangi ‘eku mo‘ui ‘o kapau ‘e ‘ikai te u ‘ai ke tō ki hono tumu‘aki ‘a ‘eku fakafuakava kuo ne va‘inga‘aki, mo ‘eku kovinānite kuo ne maumau‘i."
    },
    {
      "verse": 20,
      "text": "Pea te u fola hoku kupenga kiate ia, pea ‘e pō ia ‘e he‘eku hele, pea te u ‘ave ia ki Pāpilone, pea te u hopo mo ia ‘i he potu ko ia, koe‘uhi ko e kākā kuo ne fai kiate au."
    },
    {
      "verse": 21,
      "text": "Pea ko e me‘a ki he kau hola ‘i he ngaahi vāhenga tau, te nau tō ‘i he heletā, pea ko kinautolu ‘oku toe ‘e fakamovetevete ki he matangi fua pē: pea te mou ‘ilo ko Sihova ia na‘e lea."
    },
    {
      "verse": 22,
      "text": "Ko e folofola ‘eni ‘a ‘Ātonai Sihova, Ko au foki te u to‘o ha me‘a mei he huli ‘o e sita mā‘olunga, pea te u tō ia; mei hono ngaahi ‘elito taupotu hake te u to‘o ha taha kei litolito, pea te u hunuki ia ‘e au ‘i ha funga mo‘unga mā‘olunga mo hopo hake."
    },
    {
      "verse": 23,
      "text": "‘I he mo‘unga taukakapa ‘o ‘Isileli te u hunuki ia, pea te ne fakava‘ava‘a atu, mo fai fua, pea te ne hoko ko e fu‘u sita lāngilangi‘ia, pea ‘e nofo ‘i hono malu ‘a e ngaahi manupuna fulufulu kehekehe; ‘io, ko e fu‘u malumalu ‘o hono ngaahi va‘a te nau nofo ai."
    },
    {
      "verse": 24,
      "text": "Kae ‘ilo ‘e he ‘akau fua pē ‘o e vao ko au Sihova kuo u fakamo‘ulaloa‘i ‘a e ‘akau mā‘olunga, kuo u fakamā‘olunga ‘a e ‘akau mā‘ulalo, kuo u fakamōmoa ‘a e ‘akau mata, pea kuo u fakamuka ‘a e ‘akau mōmoa: ko au Sihova kuo u lea pea kuo u fai."
    }
  ],
  "timestamp": "2025-08-08T15:56:23.026851"
}