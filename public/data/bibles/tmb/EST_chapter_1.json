{
  "book": "EST",
  "book_name": "Esther",
  "chapter": 1,
  "version_id": 1307,
  "url": "https://www.bible.com/bible/1307/EST.1",
  "verses": [
    {
      "verse": 1,
      "text": "TOKUA ‘i he taimi ‘o ‘Ehasivelo, (ko e ‘Ehasivelo ia na‘e pule mei ‘Initia ‘o a‘u ki ‘Itiopea, ko e vahefonua ‘e teau mā uofulu mā fitu),"
    },
    {
      "verse": 2,
      "text": "‘io, ‘i he taimi ko ia lolotonga na‘e ‘afio ‘a Kingi ‘Ehasivelo ‘i hono taloni fakapule‘anga, ‘a ia na‘e ‘i Sūsani Lotokolo,"
    },
    {
      "verse": 3,
      "text": "‘i he tolu ta‘u ‘o ‘ene pule, na‘a ne fai ha kātoanga ki he kotoa ‘o hono hou‘eiki, mo ‘ene tamaio‘eiki, pea na‘e fe‘ao mo ia ‘a e mālohi ‘o Pēsia mo Mītia, ‘a e kau nōpele, mo e hou‘eiki ‘o e ngaahi vahefonua;"
    },
    {
      "verse": 4,
      "text": "lolotonga ‘ene faka‘ali‘ali ‘a e koloa ‘o hono fu‘u pule‘anga, mo e ‘a‘apa‘ia ‘o hono tu‘unga lāngilangi‘ia, ‘o ‘aho lahi, ‘io, ko e ‘aho ‘e teau mā valungofulu."
    },
    {
      "verse": 5,
      "text": "Pea ‘i he ‘osi ‘a e ngaahi ‘aho ko ia na‘e fai ‘e he tu‘i ha kātoanga ki he kakai kotoa na‘e toe ‘i Sūsani Lotokolo, ‘a e mā‘olunga mo e mā‘ulalo, ‘o ‘aho fitu, ‘i he loto‘ā ‘o e ngouetapu ‘o e palasi ‘o e tu‘i;"
    },
    {
      "verse": 6,
      "text": "–tupenu hina ē, mo lanu langi kuo tau afo hinaekiaki mo kula-popo‘uli ki he ngaahi mama siliva, moni pou māpele! Koni sofa koula e mo siliva, ‘o tu‘u ‘i ha faliki malakaita mo māpele, pea fonofono tofe, mo nge‘esi fonu!"
    },
    {
      "verse": 7,
      "text": "Pea ko e fakatau kava ē ki he ngaahi ipu koula, pea koloto ke tatau ha ipu ‘e ua, mo e uaine fakatu‘i ‘o lahi, ‘o taau mo e mohu me‘a ‘o ‘ene ‘afio!"
    },
    {
      "verse": 8,
      "text": "Pea ko e inu kava na‘e fai tu‘utu‘uni: na‘e tapu ke fakafatongia‘i; he na‘e pehē ‘a e tu‘utu‘uni ‘a e tu‘i ki he kau mu‘a ‘o hono fale, ke fai ki he loto ‘o e tangata takitaha."
    },
    {
      "verse": 9,
      "text": "Ko Vasitai foki ko e kuini na‘a ne fai kātoanga ki he kau fefine ‘i he fale fakatu‘i na‘e ‘o Kingi ‘Ehasivelo."
    },
    {
      "verse": 10,
      "text": "‘I hono fitu ‘o e ‘aho, kuo māfana ‘a e loto ‘o e tu‘i ‘i he uaine, na‘a ne fekau ‘a Mehumani, Pīseta, Ha‘apona, Pīketa, Va‘apaketa, Sētali, mo Ka‘akasa, ko e Fitu‘i ‘Iunoke na‘e fai ‘a e tauhi ‘o Kingi ‘Ehasivelo,"
    },
    {
      "verse": 11,
      "text": "ke nau ‘omi ‘a Kuini Vasitai ki he ‘ao ‘o e tu‘i kuo ‘ai hono kalauni, koe‘uhi ke ne faka‘ali‘ali ki he kakai mo e hou‘eiki hono hōihoifua; he ko e fefine matamatalelei."
    },
    {
      "verse": 12,
      "text": "Ka ka fakafisi ‘e Kuini Vasitai ke ha‘u ‘i he fekau ‘a e tu‘i na‘e fakafai ‘i he kau ‘iunoke: ko ia na‘e tuputāmaki lahi ‘a e tu‘i, pea na‘e kakaha hono loto ‘i he houhau."
    },
    {
      "verse": 13,
      "text": "Pea folofola ‘a e tu‘i ki he kau poto na‘e maheni mo e ngaahi taimi kuo hili, (he ko e anga ia ‘o e fokotu‘u ‘a e me‘a ‘a e tu‘i ki he kau poto ‘i he tu‘utu‘uni mo e fakamaau:"
    },
    {
      "verse": 14,
      "text": "pea na‘e vāofi mo ‘ene ‘afio ‘a Ka‘asena, Sētali, ‘Atemata, Tāsisi, Mēlesi, Ma‘asena, mo Memukani, ko e Fitu‘i Hou‘eiki Pēsia mo Mītia na‘e fe‘ao mo e tu‘i, ‘o nofo ki mu‘a ‘i he pule‘anga)."
    },
    {
      "verse": 15,
      "text": "Ko e hā ‘a e me‘a ‘i he lao ‘oku totonu ke fai kia Kuini Vasitai, ko e ‘ikai te ne talangofua ki he fekau ‘a Kingi ‘Ehasivelo na‘e fakafai ‘i he kau ‘iunoke?"
    },
    {
      "verse": 16,
      "text": "Pea tali ‘e Memukani ‘i he ‘ao ‘o e tu‘i mo e hou‘eiki, ‘Oku ‘ikai ko e tu‘i pē kuo hia ki ai ‘a Kuini Vasitai, ka ki he hou‘eiki kotoa mo e kakai kotoa ‘oku ‘i he ngaahi vahefonua ‘o Kingi ‘Ehasivelo."
    },
    {
      "verse": 17,
      "text": "He ko e me‘a ni ‘a e kuini ‘e pavake atu ki he kau fefine kotoa, pea ‘e tupu ai ‘enau ta‘etoka‘i honau husepāniti, he‘enau pehē, Ko Kingi ‘Ehasivelo na‘e folofola ke ‘omi ‘a Vasitai ko e kuini ki hono ‘ao; ka na‘e ‘ikai te ne ha‘u."
    },
    {
      "verse": 18,
      "text": "Na‘a mo e ‘aho ni ko e hou‘eiki fefine ‘o Pēsia mo Mītia, ‘a ia kuo nau fanongo ki he me‘a ‘a e kuini, te nau lea pehē ki he hou‘eiki fua pē ‘a e tu‘i. Pea nifi koā ‘a e ta‘etoka‘i mo e ‘ita!"
    },
    {
      "verse": 19,
      "text": "Ka lelei ki he ‘afiona, pea tuku ke fai atu ha fekau fakapule‘anga mei he Feitu‘u na, pea ke tohi ia mo e ngaahi lao Pēsia mo Mītia, ke ‘oua na‘a liliu, ‘o pehē, Ke ‘oua na‘a toe ha‘u ‘a Vasitai ki he ‘ao ‘o Kingi ‘Ehasivelo, pea ke tuku ‘e he tu‘i hono tu‘unga fakakuini ki ha taha ‘oku lelei hake ‘iate ia."
    },
    {
      "verse": 20,
      "text": "Pea ka fanongonongo ‘a e fekau ‘a e tu‘i ka fai ‘i he kotoa ‘o hono pule‘anga (he ko e pule‘anga lahi ia), pea ‘e toki ‘apasia ‘a e kau fefine kotoa ki honau husepāniti, ‘a e mā‘olunga mo e mā‘ulalo."
    },
    {
      "verse": 21,
      "text": "Pea na‘e hā lelei ‘a e me‘a ki he tu‘i mo e hou‘eiki, pea na‘e fai ‘e he tu‘i ‘o hangē ko e lea ‘a Memukani:"
    },
    {
      "verse": 22,
      "text": "he na‘a ne fai tohi ki he ngaahi vahefonua kotoa ‘o e tu‘i, pea na‘e takitaha ‘a e vahefonua hono tohinima, pea takitaha ‘a e kakai hono lea, Tokua ke pule ‘a e tangata fua pē ‘i hono fale, pea ke lea ‘i he lea ‘o hono kakai."
    }
  ],
  "timestamp": "2025-08-08T15:55:11.075337"
}