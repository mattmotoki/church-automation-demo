{
  "book": "2TI",
  "book_name": "2 Timothy",
  "chapter": 4,
  "version_id": 1307,
  "url": "https://www.bible.com/bible/1307/2TI.4",
  "verses": [
    {
      "verse": 1,
      "text": "KO E ‘Otua ē, mo Kalaisi Sīsū, ‘a ia ‘oku ne ene ke fakamaau ‘a e mo‘ui mo e pekia–‘io, ‘oku ou na‘ina‘i ‘aki foki ‘ene hā mai, pea ‘aki hono pule‘anga–"
    },
    {
      "verse": 2,
      "text": "ke ke malanga‘aki ‘a e folofola, fa‘a fai pē ‘i he faingamālie mo e ‘ikai ha faingamālie, faka‘ilo hala, valoki, enginaki ‘i he anga kātaki ‘aupito, pea ‘aki ‘a e fa‘ahinga ako kehekehe."
    },
    {
      "verse": 3,
      "text": "Koe‘uhi ‘e faifai pea hoko ha kuonga, ‘a ia ‘e ‘ikai te nau kātaki ai ‘a e tokāteline haohaoa; ka te nau fokotu‘uniu hanau kau akonaki, ‘o fakatatau ki he ngaahi holi ‘anautolu, he veli honau telinga:"
    },
    {
      "verse": 4,
      "text": "pea te nau le‘ei honau telinga mei he mo‘oni, ka nau tafoki ki he ngaahi talatupu‘a."
    },
    {
      "verse": 5,
      "text": "Ka ko koe, ke ke faka‘ehi‘ehi mei he konā ‘i he me‘a kotoa pē; kātaki e ngaohikovia, fai ‘a e ngāue faka‘evangeliō, fai hono kotoa ‘o ho lakanga."
    },
    {
      "verse": 6,
      "text": "He ko e me‘a kia au kuo kamata lilingi hoku toto ko e kava ‘o e feilaulau; pea ‘oku tu‘unuku mai ‘a e taimi ‘o ‘eku hiki."
    },
    {
      "verse": 7,
      "text": "Kuo u tau ‘a e tau lelei, kuo u lava‘i ‘a e fakapuepue, kuo u tauhi mai ‘a e tui totonu."
    },
    {
      "verse": 8,
      "text": "Hili ‘eni kuo tuku tauhi ma‘aku ‘a e pale ‘o e mā‘oni‘oni, ‘a ia ‘e toki ‘omi kiate au ‘i he ‘aho ko ē ‘e he ‘Eiki ko e Fakamaau totonu; ‘o ‘ikai kiate au pē, ka kiate kinautolu kotoa pē foki kuo ‘ofa ki ha‘ane hā mai."
    },
    {
      "verse": 9,
      "text": "Ke ke feinga ke ha‘u vave kiate au:"
    },
    {
      "verse": 10,
      "text": "he kuo li‘aki au ‘e Tīmasi, he‘ene ‘ofa ki he maama ko eni; pea kuo ne ‘alu ia ki Tesalonaika, mo Kilisiki ki Kalētia, mo Taitusi ki Talamati."
    },
    {
      "verse": 11,
      "text": "Ko Luke pē toko taha ‘oku ‘iate au. Fakaheka ‘a Ma‘ake ‘o mo omi mo koe: he ‘oku ne ‘aonga kiate au ke tokoni ‘i he Ngāue."
    },
    {
      "verse": 12,
      "text": "Ka ko Tikiko, na‘a ku fekau ia ki ‘Efesō."
    },
    {
      "verse": 13,
      "text": "Ke ke ha‘u mo koe ‘a e pulupulu na‘a ku tuku ‘ia Ka‘apo ‘i Taloasi; pea mo e ngaahi tohi, kae‘uma‘ā ‘a e ngaahi tohi kili‘i manu."
    },
    {
      "verse": 14,
      "text": "Ko ‘Ālekisānita, ko e tuki ukamea, na‘e lahi ‘a e kovi na‘a ne fai kiate au: ‘e totongi ‘e he ‘Eiki kiate ia ‘o hangē ko ‘ene ngaahi ngāue."
    },
    {
      "verse": 15,
      "text": "Ke ke vakavakai foki ‘e koe ki he toko taha ko ia, he na‘e lahi ‘ene tau‘i ‘emau ngaahi lea."
    },
    {
      "verse": 16,
      "text": "‘I he‘eku fuofua fakamatala na‘e ‘ikai ha toko taha ‘e poupou au, ka ka li‘aki au ‘e kinautolu kotoa pē: ‘ofa ke ‘oua na‘a lau ia kiate kinautolu."
    },
    {
      "verse": 17,
      "text": "Ka ko e ‘Eiki, na‘a ne ofi mai, mo ne fakamālohi‘i hoku loto, koe‘uhi ke kakato ‘iate au ‘a e tala ‘o e Kōsipeli, pea fanongo ki ai ‘a e Senitaile kātoa: pea na‘e hamusi au mei he ngutu ‘o e laione."
    },
    {
      "verse": 18,
      "text": "‘Io, ‘e hamusi au ‘e he ‘Eiki mei he ngāue kovi kotoa pē, pea te ne fakamo‘ui au, ‘o a‘u ki he‘ene fakahū au ki hono pule‘anga fakalangi–ke ‘o ‘Ene ‘Afio ‘a e kolōlia ‘o lauikuonga pea ta‘engata. ‘Ēmeni."
    },
    {
      "verse": 19,
      "text": "Tala hoku ofa kia Pisa mo ‘Akuila, pea mo e fāmili ‘o ‘Onesifolo."
    },
    {
      "verse": 20,
      "text": "Ko ‘Elasito, na‘a ne nofo ‘i Kolinitō; ka na‘a ku tuku ‘a Talofima ‘i Mileto ‘oku mahaki."
    },
    {
      "verse": 21,
      "text": "Feinga pē ke ke ha‘u ‘i he te‘eki ke hoko ‘a e momoko. ‘Oku ‘ofa atu ‘a ‘Iupulo, mo Piutena, mo Laino, mo Kalōtia, pea mo e kāinga kotoa pē."
    },
    {
      "verse": 22,
      "text": "‘Ofa ke ‘i ho laumālie ‘a e ‘Eiki. ‘Ofa ke ‘iate kimoutolu ‘a e kelesi."
    }
  ],
  "timestamp": "2025-08-08T15:57:50.231610"
}