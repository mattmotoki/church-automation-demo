{
  "book": "1TI",
  "book_name": "1 Timothy",
  "chapter": 3,
  "version_id": 1307,
  "url": "https://www.bible.com/bible/1307/1TI.3",
  "verses": [
    {
      "verse": 1,
      "text": "OKU mo‘oni ‘a e lea–Ka feinga ‘e ha taha ke ma‘u ‘a e lakanga ‘o e faifekau pule, ko ‘ene holi ki ha ngāue lelei."
    },
    {
      "verse": 2,
      "text": "Ko ia, ko hono tonu ‘o e faifekau pule ke ta‘emele, ko e husepāniti ‘o ha fefine pē taha, ko e toko taha ‘oku faka‘ehi‘ehi mei he konā, ‘oku anga fakama‘uma‘u, ‘oku maau ‘ene tō‘onga, ‘oku fa‘a fakaafe ‘āunofo, ‘oku poto ‘i he faiako."
    },
    {
      "verse": 3,
      "text": "Ko e toko taha ‘oku ‘ikai uaine‘ia; ko e toko taha ‘oku ‘ikai fa‘a tā, ka ‘oku anga kātaki; ‘oku ‘ikai fie fakakikihi, ‘oku ‘ikai ‘ofa ki he pa‘anga;"
    },
    {
      "verse": 4,
      "text": "Ko e toko taha ‘oku pule lelei ki hono fale ‘o‘ona, ‘oku mapule‘i ‘ene fānau ‘i he faka‘apa‘apa ai pē:"
    },
    {
      "verse": 5,
      "text": "(ka ‘o kapau ‘oku ‘ikai lava ‘e ha tangata ke pule ki hono fale ‘o‘ona, pea fēfē ha‘ane tauhi ‘a e Siasi ‘a e ‘Otua?)"
    },
    {
      "verse": 6,
      "text": "Ko e toko taha ‘oku ‘ikai ko e toki liliu; na‘a ‘ao‘aofia hono loto ‘i he ‘afungi, ‘o ne tō ai ki he tautea ‘o e Tēvolo."
    },
    {
      "verse": 7,
      "text": "Kae‘uma‘ā ko hono tonu ke ne ongoongolelei mei he kakai ‘o tua‘ā, na‘a tō ia ki he laua, pea mo ha tauhele ‘a e Tēvolo."
    },
    {
      "verse": 8,
      "text": "Pehē foki ko hono tonu ‘o e kau akonaki ke nau anga māopo, ‘o ‘oua ‘e ngutungutuua, ‘oua ‘e nofo ke inu kava lahi, ‘oua ‘e havala ki he pa‘anga ‘uli:"
    },
    {
      "verse": 9,
      "text": "ko e kakai ‘oku nau tauhi ‘a e misiteli ‘o e lotu ‘i he konisēnisi ma‘a."
    },
    {
      "verse": 10,
      "text": "Pea ‘oua ke sivi foki kinautolu; pea ka ‘ikai ha lau ki ai, pea nau toki fai ‘a e ngāue ‘a e akonaki."
    },
    {
      "verse": 11,
      "text": "Pehē foki ko hono tonu ‘o e kau fefine ke nau anga māopo, ‘o ‘oua ko e kau fakakovi; ko ha ni‘ihi ‘oku faka‘ehi‘ehi mei he konā, ‘o falala‘anga ‘i he me‘a kotoa pē."
    },
    {
      "verse": 12,
      "text": "Ke ma‘u ‘e he kau akonaki ha uaifi pē taha, ‘o nau pule‘i lelei ‘enau fānau, mo honau fale ‘onautolu."
    },
    {
      "verse": 13,
      "text": "He ko kinautolu ne nau lava lelei ‘a e ngāue ‘a e akonaki, ‘oku nau ma‘u ai ma‘anautolu ha tu‘unga lelei, mo e fu‘u loto mālohi he‘enau tui, ko e tui kia Kalaisi Sīsū."
    },
    {
      "verse": 14,
      "text": "Kuo u tohi atu ‘a e ngaahi me‘a ni, neongo ‘eku ‘amanaki ‘e vave ‘eku ‘alu atu."
    },
    {
      "verse": 15,
      "text": "Koe‘uhi, ‘o kapau te u tuai atu, ke ke ‘ilo ‘a e anga ‘oku totonu ke fai‘aki ‘i he lotolotonga ‘o e Fale ‘o e ‘Otua, ‘a ia ko e Fakataha tonu ‘a e ‘Otua Mo‘ui, ko e pou mo e tu‘unga ‘o e Mo‘oni."
    },
    {
      "verse": 16,
      "text": "‘Io, ko e mo‘oni ka ko ha mo‘oni, ko e me‘a taumama‘o ‘a e misiteli ‘o ‘ete lotu– ‘A ia Na‘e fakahā he kakano, Na‘e fakatonuhia he laumālie, Na‘e mātā ‘e he kau ‘āngelo, Na‘e malangaekina ki he Senitaile, Na‘e tui ki ai ‘i māmani, Na‘e ‘ohake ‘o ‘afio he lāngilangi."
    }
  ],
  "timestamp": "2025-08-08T15:57:47.813951"
}