{
  "book": "MAL",
  "book_name": "Malachi",
  "chapter": 1,
  "version_id": 1307,
  "url": "https://www.bible.com/bible/1307/MAL.1",
  "verses": [
    {
      "verse": 1,
      "text": "KO E folofola ‘a Sihova: ko e kavenga ‘a ‘Isileli mei he Ta‘ehāmai na‘e fakafai ‘ia Malakai."
    },
    {
      "verse": 2,
      "text": "Kuo u ‘ofa‘i kimoutolu–ko e folofola ia ‘a Sihova. Ka ‘oku mou lau, Kuo ke ‘ofa‘i kimautolu ‘i he hā? ‘Ikai ko ‘Īsoa ko e tokoua ‘o Sēkope?–ko Sihova ia mei he Ta‘ehāmai–ka na‘a ku ‘ofa kia Sēkope;"
    },
    {
      "verse": 3,
      "text": "ka ko ‘Īsoa na‘a ku fehi‘a ki ai, ‘o u ngaohi hono ngaahi mo‘unga ko e lala, pea ko hono tofi‘a na‘a ku tuku ki he fanga siakali ‘o e toafa."
    },
    {
      "verse": 4,
      "text": "Tokua ‘oku lau ‘e ‘Ītomi, Kuo havehave kitautolu, ka te tau foki, ‘o toe langa ‘a e ngaahi potu kuo ‘auha, Ko e folofola eni ‘a Sihova Sāpaoti, ‘E langa nai ‘e he fa‘ahinga ko ia, ka ko au te u holoki: pea ‘e ui kinautolu ‘e he kakai ko Feitu‘u Pau‘u, ko e kakai ‘oku houhau ta‘engata ki ai ‘a Sihova."
    },
    {
      "verse": 5,
      "text": "Pea ‘e sio ki ai homou mata, pea ko kimoutolu te mou lau, ‘o pehē, Kuo fotu ‘a Sihova mei he kau‘ā ‘o ‘Isileli."
    },
    {
      "verse": 6,
      "text": "Ko e anga ‘o e foha ke faka‘apa‘apa ki he‘ene tamai, mo e tamaio‘eiki ki hono ‘eiki. Pea kapau ko e tamai au, Kofa‘ā hoku faka‘apa‘apa‘ia? pea kapau ko e fu‘u ‘eiki au, Kofa‘ā hoku manavahē‘ia?–ko e folofola ia ‘a Sihova Sāpaoti kiate kimoutolu, ‘a e kau taula‘eiki ‘oku va‘inga‘aki hoku hingoa. Ka ‘oku mou pehē, Kuo mau va‘inga‘aki ho huafa ‘i he hā? Ko ho‘omou ‘atu ‘i he ‘ōlita ‘a e me‘akai kuo mele."
    },
    {
      "verse": 7,
      "text": "Ka mou lau ai pē, Kuo mau ‘uli‘i koe ‘i he hā? ‘I ho‘omou taku ko e tēpile ‘o Sihova ko e me‘a ‘e ala va‘inga‘aki."
    },
    {
      "verse": 8,
      "text": "Pea ka mou ka ‘atu ki he feilaulau ha manu ‘oku kui, tokua ‘oku ‘ikai ke kovi! pea kapau ‘oku mou ‘atu ‘a e ketu, pe ko e mahaki‘ia, tokua ‘oku ‘ikai hano kovi! ‘Ā, ‘ave ia ki ho kōvana; te ne hōifua ai kiate koe? Pe tali ho‘o me‘a?–ko e folofola ia ‘a Sihova Sāpaoti."
    },
    {
      "verse": 9,
      "text": "Pea ko eni, fai mu‘a ke fakamokomoko ‘a e fofonga ‘o ‘Ela, ke ne ‘alo‘ofa mai kiate kitautolu: ‘osi, ko homou nima ‘oku mei ai ‘a e ngaahi me‘a na. Te ne hāngai fofonga mai koā ki ha ni‘ihi, koe‘uhi ko kimoutolu?–ko e folofola ia ‘a Sihova Sāpaoti."
    },
    {
      "verse": 10,
      "text": "Taumaiā ‘oku ai hamou taha te ne tāpuni ‘a e ngaahi matapā na, ke ‘oua na‘a tutu ta‘e‘aonga hoku ‘ōlita. ‘Oku ‘ikai te u momo‘i manako kiate kimoutolu–ko e folofola ia ‘a Sihova Sāpaoti–pea ‘e ‘ikai te u tali ‘a e feilaulau mei homou nima."
    },
    {
      "verse": 11,
      "text": "Tala atu, mei he hopo‘anga la‘ā ‘o a‘u ki hono tō‘anga, ‘oku fotu hoku hingoa ‘i he ngaahi pule‘anga, pea ‘i he potu kotoa pē ‘oku ‘atu ‘a e ‘inisēnisi ki hoku hingoa, mo e feilaulau ma‘a: he fotu hoku hingoa ‘i he ngaahi pule‘anga–ko e folofola ia ‘a Sihova Sāpaoti."
    },
    {
      "verse": 12,
      "text": "Ka ko kimoutolu ‘oku mou to‘o hono tapu ‘i ho‘omou pehē, Ko e tēpile ‘o ‘Ātonai ‘oku va‘inga‘aki, pea ko e me‘a ‘oku hiki mei ai, ‘a hono me‘akai, hono sia‘a!"
    },
    {
      "verse": 13,
      "text": "‘Oku mou pehē foki, “‘Ā, ko e me‘a fakakina;” pea ‘oku mau kisu ki ai–ko e folofola ia ‘a Sihova Sāpaoti–pea kuo mau ‘omi ‘a e me‘a kuo fa‘ao, ‘a e me‘a ‘oku ketu, mo e me‘a ‘oku mahaki, ‘o mou feilaulau ‘aki ia: te u tali koā ha me‘a pehē mei homou nima?–ko Sihova ia."
    },
    {
      "verse": 14,
      "text": "Tala atu, ‘oku mala‘ia ha taha ‘oku fai kākā: lolotonga ‘oku ai ha manu tangata ‘i he‘ene tākanga, ka ‘oku ne fai ‘ene tukumo‘ui, mo feilaulau ‘aki ha me‘a mousa‘a kia ‘Ātonai: “he ko e tu‘i lahi au”–ko Sihova Sāpaoti ia- “pea ko hoku hingoa ‘oku manavahē‘ia ‘i he ngaahi pule‘anga.”"
    }
  ],
  "timestamp": "2025-08-08T15:56:57.120719"
}