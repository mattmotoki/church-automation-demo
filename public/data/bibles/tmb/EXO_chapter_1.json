{
  "book": "EXO",
  "book_name": "Exodus",
  "chapter": 1,
  "version_id": 1307,
  "url": "https://www.bible.com/bible/1307/EXO.1",
  "verses": [
    {
      "verse": 1,
      "text": "KO eni ‘a e ngaahi hingoa ‘o e ngaahi foha ‘o ‘Isileli na‘e omi ki ‘Isipite fakataha mo Sēkope, ‘o takitaha mo hono ‘api."
    },
    {
      "verse": 2,
      "text": "Ko Lūpeni, Simione, Līvai mo Siuta;"
    },
    {
      "verse": 3,
      "text": "ko ‘Īsaka, Sepulone, mo Penisimani;"
    },
    {
      "verse": 4,
      "text": "ko Tani mo Nafitalai, ko Kata mo ‘Āseli."
    },
    {
      "verse": 5,
      "text": "Pea ko e lau kātoa ‘o e kakai na‘e tupu mei he manava ‘o Sēkope ko e toko fitungofulu. Pea ko Siosifa, kuo ‘i ‘Isipite ia."
    },
    {
      "verse": 6,
      "text": "Pea na‘e pekia ‘a Siosifa mo hono ngaahi tokoua kotoa pē, mo e to‘utangata ko ia kātoa."
    },
    {
      "verse": 7,
      "text": "Pea na‘e hako ‘a ha‘a ‘Isileli, ‘o nau tupu ‘o hangē ha neveneve, ‘io, na‘a nau hoko ‘o tokolahi mo kaukaua ‘aupito ‘aupito; pea na‘e fonu ‘a e fonua ‘iate kinautolu."
    },
    {
      "verse": 8,
      "text": "Pea na‘e hoko ‘o pule ki ‘Isipite ha tu‘i kehe, ‘a ia na‘e ‘ikai te ne ‘ilo ‘a Siosifa."
    },
    {
      "verse": 9,
      "text": "Pea ne pehē ki hono kakai; Vakai, ko e kakai ni ko ha‘a ‘Isileli ‘oku nau tokolahi mo mālohi ‘iate kitautolu;"
    },
    {
      "verse": 10,
      "text": "‘ē, tau fai fakapotopoto ki ai; na‘a nau toe tokolahi ange, pea ka faifai pea hoko ha tau, pea nau kau foki kinautolu mo hotau ngaahi fili, ‘o tau‘i kitautolu, ‘o nau ‘alu ai mei he fonua."
    },
    {
      "verse": 11,
      "text": "Ko ia na‘a nau fakanofo kiate kinautolu ha kau ‘ōfisa ‘o e fatongia, koe‘uhi ke fakavaivai‘i kinautolu ‘aki ‘a e fua kavenga. Pea na‘a nau langa mo‘o Felo ‘a e ongo kolo tuku‘anga koloa, ko Pītomi mo Lamesisi."
    },
    {
      "verse": 12,
      "text": "Ka ko e lahi leva ‘enau fakamamahi‘i kinautolu, pea lahi ai foki ‘enau tupu mo ‘enau mafola. Pea na‘a nau puputu‘u telia ‘a ha‘a ‘Isileli."
    },
    {
      "verse": 13,
      "text": "Ko ia na‘e hanga ai ‘a e kakai ‘Isipite ‘o fakangāue mamafa ‘a ha‘a ‘Isileli:"
    },
    {
      "verse": 14,
      "text": "pea nau ‘ai ke konā ‘enau mo‘ui ‘aki ‘a e ngāue fakaongosia, ‘a e ngaohi kelepulu mo e maka ‘umea, pea mo e ngāue kehekehe ‘i he vao: ko e ngāue kotoa na‘a nau fakangāue‘i ai kinautolu na‘e mamafa."
    },
    {
      "verse": 15,
      "text": "Pea me‘a ‘a e Tu‘i ‘Isipite ki he ongo mā‘uli Hepelū, ‘a ia ko e hingoa ‘o e taha ko Sīfila, pea ko e hingoa ‘o hono ua ko Pua."
    },
    {
      "verse": 16,
      "text": "Pea ne folofola ‘o pehē, ‘I ho‘omo fai ho‘omo ngāue mā‘uli ki he kau fefine Hepelū, ‘o mamata ki he fā‘ele, kapau leva ko ha tama tangata, pea te mo tāmate‘i ia; ka ‘o kapau ko ha ta‘ahine, ‘e mo‘ui pē ia."
    },
    {
      "verse": 17,
      "text": "Ka ko e ongo mā‘uli na‘a na manavahē kia ‘Elohimi, pea na‘e ‘ikai te na fai ‘o hangē ko e tu‘utu‘uni ‘a e Tu‘i ‘Isipite kiate kinaua, ka na‘a na tuku ke mo‘ui ‘a e tamaiki tangata."
    },
    {
      "verse": 18,
      "text": "Pea ui ange ‘e he Tu‘i ‘Isipite ‘a e ongo mā‘uli, ‘o ne folofola kiate kinaua, Ko e hā kuo mo fai pehē ai, ‘o tuku ke mo‘ui ‘o e tamaiki tangata?"
    },
    {
      "verse": 19,
      "text": "Pea tali ‘a e ongo mā‘uli kia Felo, Ko hono ‘uhinga he ko e kau fefine Hepelū ‘oku ‘ikai te nau hangē ko e kau fefine ‘Isipite; ka ‘oku nau mālohi, pea ‘i he te‘eki ke a‘u ‘a e mā‘uli kiate kinautolu kuo nau fā‘ele."
    },
    {
      "verse": 20,
      "text": "Ko ia na‘e fai lelei ‘a e ‘Otua ki he ongo mā‘uli; pea na‘e tupu ‘a e kakai, ‘o hoko ‘o kaukaua ‘aupito."
    },
    {
      "verse": 21,
      "text": "Pea ko e me‘a ‘i he manavahē ‘a e ongo mā‘uli kia ‘Elohimi, ko ia na‘a ne fakaai hona fale."
    },
    {
      "verse": 22,
      "text": "Pea fai fono ‘e Felo ki hono kakai kotoa, ‘o pehē, ‘Ilonga ha tamasi‘i tangata ‘e fā‘ele‘i, te mou lī ki he vaitafe, ka ‘ilonga ha ta‘ahine te mou tuku ke mo‘ui."
    }
  ],
  "timestamp": "2025-08-08T15:53:52.271421"
}