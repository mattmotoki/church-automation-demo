{
  "book": "HOS",
  "book_name": "Hosea",
  "chapter": 1,
  "version_id": 1307,
  "url": "https://www.bible.com/bible/1307/HOS.1",
  "verses": [
    {
      "verse": 1,
      "text": "KO E folofola ‘a Sihova ‘a ia na‘e hoko kia Hosea foha ‘o Pē‘eli, ‘i he kuonga ‘o ‘Ūsaia, Siolame, ‘Āhasi, mo Hesekaia, ko e ngaahi Tu‘i Siuta, pea ‘i he kuonga ‘o Selopoame foha ‘o Soasi ko e Tu‘i ‘Isileli."
    },
    {
      "verse": 2,
      "text": "Ko e kamata eni ‘o e folofola ‘a Sihova ‘ia Hosea. Pea folofola ‘a Sihova kia Hosea, ‘Alu ‘o to‘o mai ha fefine fe‘auaki, mo e fānau fe‘auaki, ‘o mali mo ia: he kuo mātu‘aki fai fe‘auaki ‘a e fonua, ‘o tuku ‘ene muimui kia Sihova."
    },
    {
      "verse": 3,
      "text": "Pea ne ‘alu, ‘o ne mali mo Kōmela ko e ‘ōfefine ‘o Tipilaimi; pea ne feitama, ‘o ne fā‘ele‘i kiate ia ha tama."
    },
    {
      "verse": 4,
      "text": "Pea folofola ‘a Sihova kiate ia, Fakahingoa ia ko Sisilili; he ‘oku toe si‘i pea u ‘eke ‘a e toto ‘o Sisilili ki he fale ‘o Sehu, pea te u ‘ai ke ngata ‘a e pule‘anga ‘o e fale ‘o ‘Isileli,"
    },
    {
      "verse": 5,
      "text": "pea ka hoko ‘a e taimi ko ia, te u maumau ‘a e kaufana ‘a ‘Isileli ‘i he lautoka ‘o Sisilili."
    },
    {
      "verse": 6,
      "text": "Pea ne toe feitama, ‘o ne fā‘ele‘i ha ta‘ahine. Pea na‘e folofola mai, Fakahingoa ia ko Lōluhama (Ta‘efaka‘atu‘i); he ‘e ‘ikai te u toe faka‘atu‘i ‘a e fale ‘o ‘Isileli, ke momo‘i fakamolemole kinautolu."
    },
    {
      "verse": 7,
      "text": "Ka ko e fale ‘o Siuta, te u fai ha ‘ofa ki ai; pea te u fakamo‘ui kinautolu ‘ia Sihova ko honau ‘Otua, pea ‘e ‘ikai te u fakamo‘ui kinautolu ‘aki ‘a e kaufana, mo e heletā, mo e tau; ‘aki ‘a e fanga hoosi, mo e kau heka hoosi."
    },
    {
      "verse": 8,
      "text": "Pea kuo ne fakamāvae ‘a Lō-luhama, pea na‘a ne feitama, ‘o ne fā‘ele‘i ha tama tangata."
    },
    {
      "verse": 9,
      "text": "Pea na‘e folofola mai, Fakahingoa ia ko Lō-ami (‘Oku-‘ikai-ko-hoku-kakai); he ‘oku ‘ikai ko hoku kakai kimoutolu, pea ‘e ‘ikai te u ‘amoutolu."
    },
    {
      "verse": 10,
      "text": "Ka ‘e faifai pea tatau ‘a e lau ‘o e hako ‘o ‘Isileli mo e ‘one‘one ‘o e tahi, ‘a ia ‘oku ‘ikai mafua, pea ‘oku ‘ikai malau; pea ‘i he potu ‘oku lau ai ‘a e kakai kiate kinautolu, ‘Oku ‘ikai ko hoku kakai kimoutolu, ‘e faifai pea lau ai kiate kinautolu, ‘o pehē, Si‘i hako ‘o e ‘Otua Mo‘ui."
    },
    {
      "verse": 11,
      "text": "Pea ko ha‘a Siuta mo ha‘a ‘Isileli te nau tānaki fakataha, pea te nau tu‘utu‘uni hanau ‘ulu pē taha, pea te nau ‘alu hake mei he fonua: he lahi ‘a e ‘aho ‘o Sisilili."
    },
    {
      "verse": 12,
      "text": "Mou lea ki homou ngaahi tokoua, ‘o pehē, ‘Amī (ko-hoku-kakai), pea ki homou ngaahi tuofāfine, Lūhama (‘Ofeina)."
    }
  ],
  "timestamp": "2025-08-08T15:56:32.270853"
}