{
  "book": "NUM",
  "book_name": "Numbers",
  "chapter": 6,
  "version_id": 1307,
  "url": "https://www.bible.com/bible/1307/NUM.6",
  "verses": [
    {
      "verse": 1,
      "text": "PEA folofola ‘a e ‘Eiki kia Mōsese, ‘o pehē,"
    },
    {
      "verse": 2,
      "text": "Lea ki ha‘a ‘Isileli, pea tala kiate kinautolu, Ka ai ha tangata pe fefine te ne fokotu‘u hano tapu mamafa, ko e tapu nāsili, ke hunuki ia kia Sihova: te ne tapu ‘i he uaine mo e kava mālohi;"
    },
    {
      "verse": 3,
      "text": "‘e ‘ikai te ne inu ha vinika uaine, pe ha vinika kava; pea ‘ilonga ‘a e huhu‘a ‘o e kālepi ‘e ‘ikai te ne inu, pe te ne kai ‘a e kālepi mata, pe ko e kālepi fakamaemae."
    },
    {
      "verse": 4,
      "text": "Lolotonga ‘ene nofo hunuki ‘e ‘ikai te ne kai ha me‘a ‘oku ngaohi ‘aki ‘a e vaine, mei he tenga ‘o a‘u ki he kili."
    },
    {
      "verse": 5,
      "text": "Lolotonga ‘ene tapu ‘i he‘ene tukumo‘ui ‘e ‘ikai apo ha tele ki hono ‘ulu: lolotonga kuo te‘eki kakato ‘a e taimi ‘o ‘ene nofo hunuki kia Sihova te ne tapu: te ne tuku ke patua mo mafue ‘a e lau ‘o hono ‘ulu."
    },
    {
      "verse": 6,
      "text": "Lolotonga ‘ene fakatāpui ia kia Sihova ‘e ‘ikai te ne ofi ki ha pekia."
    },
    {
      "verse": 7,
      "text": "Neongo ko ‘ene tamai kuo pekia, pe ko ‘ene fa‘ē, pe tokoua, pe tuofefine, ka ‘e ‘ikai te ne fakata‘ema‘a ia; he ko e kaho ‘a hono ‘Otua ‘oku ‘i hono ‘ulu."
    },
    {
      "verse": 8,
      "text": "Ko e ‘aho kotoa pē ‘o ‘ene nāsili te ne tāpuhā kia Sihova."
    },
    {
      "verse": 9,
      "text": "Pea kapau ‘e mate fakafoki fā pē ha taha ‘i hono tafa‘aki, ‘o maumau ai ‘a e tapu ‘o hono ‘ulu, te ne tele hono ‘ulu ‘i he ‘aho ‘o hono fakama‘a, ‘i hono fitu ‘o e ‘aho te ne tele ia."
    },
    {
      "verse": 10,
      "text": "Pea ‘i hono ‘aho valu te ne ‘omi ki he taula‘eiki, ki he mata Tēniti Fe‘iloaki‘anga ha ongo kulukulu pe lupe mui:"
    },
    {
      "verse": 11,
      "text": "pea ‘e feia ‘e he taula‘eiki ha taha mo‘o feilaulau-angahala, mo e taha mo‘o feilaulau-mōifua, ‘o ne fai ma‘ana ‘a e lau fakalelei koe‘uhi ko ‘ene angahala ‘i he pekia, pea te ne fakatāpui hono ‘ulu ‘i he ‘aho ko ia."
    },
    {
      "verse": 12,
      "text": "Pea te ne fakatāpui kia Sihova ‘a e ngaahi ‘aho na‘a ne tu‘utu‘uni te ne nāsili ai; pea te ne ‘omi ha lami tangata kuo ta‘u taha mo‘o feilaulau-halaia: pea ko e ngaahi ‘uluaki ‘aho ‘e ‘ikai lau, koe‘uhi na‘e maumau hono tapu."
    },
    {
      "verse": 13,
      "text": "Pea ko eni ‘a e lao ‘o e nāsili ‘i he ‘aho ‘oku kakato ai ‘a e taimi ‘o ‘ene tapu."
    },
    {
      "verse": 14,
      "text": "‘E ‘omi ia ki he mata Tēniti Fe‘iloaki‘anga, pea te ne ‘atu ‘ene kōpano ki he ‘Eiki, ko e lami tangata kuo taha ta‘u, ta‘ehano mele, mo‘o feilaulau-mōifua, mo e lami fefine kuo taha ta‘u, ta‘ehano mele, mo‘o feilaulau-angahala, mo e sipi tangata ta‘ehano mele mo‘o feilaulau-‘ofa:"
    },
    {
      "verse": 15,
      "text": "mo e kato mā ta‘elēvani, ko e ngaahi keke ‘elito‘i mahoa‘a kuo natu ‘aki ‘a e lolo, mo e ngaahi mā manifinifi ta‘elēvani kuo pani lolo mo hono ouau ‘o e feilaulau-me‘akai mo hono kava."
    },
    {
      "verse": 16,
      "text": "Pea ‘e fakaofi atu ‘e he taula‘eiki ki he ‘ao ‘o Sihova, pea te ne feia ‘ene feilaulau-angahala, mo ‘ene feilaulau-mōifua;"
    },
    {
      "verse": 17,
      "text": "pea te ne feia ‘a e sipi tangata ko e feilaulau-‘ofa kia Sihova fakataha mo e kato mā ta‘elēvani: pea te ne feia foki hono feilaulau-me‘akai mo hono kava."
    },
    {
      "verse": 18,
      "text": "Pea ‘e tele ‘e he nāsili ‘i he mata Tēniti Fe‘iloaki‘anga ‘a e lau na‘e hunuki, pea te ne to‘o hono lou‘ulu ‘o ‘ene nāsili, ‘o ne tuku ki he afi ‘oku ‘i he lalo feilaulau-‘ofa."
    },
    {
      "verse": 19,
      "text": "Pea ‘e to‘o ‘e he taula‘eiki ‘a e alanga mu‘a ‘o e sipi tangata kuo haka, mo e keke ta‘elēvani ‘e taha mei he kato, mo ha fo‘i mā manifinifi ta‘elēvani ‘e taha, pea te ne hili ki he ongo nima ‘o e nāsili hili ‘ene tele hono hunuki:"
    },
    {
      "verse": 20,
      "text": "pea ‘e tātākalo ‘aki ia ‘e he taula‘eiki mo‘o feilaulau tākalo ‘i he ‘ao ‘o Sihova (ko e me‘a ia ‘oku tapu ma‘a e taula‘eiki, fakataha mo e fatafata tākalo mo e tefito‘i alanga hapai): pea hili ia ‘e ngofua ke inu uaine ‘e he nāsili."
    },
    {
      "verse": 21,
      "text": "Ko e lao ia ‘o e nāsili kuo ne fakatāpui ia, ko ‘ene kōpano ia ki he ‘Eiki koe‘uhi ko hono hunuki–tukukehe ha me‘a ange te ne lava: ka ko e lea ‘o ‘ene fakatapu, ‘a ia na‘a ne pu‘aki, te ne fai ia, ‘o fakatatau ki he lao ‘o ‘ene nāsili."
    },
    {
      "verse": 22,
      "text": "Pea folofola ‘a e ‘Eiki kia Mōsese, ‘o pehē,"
    },
    {
      "verse": 23,
      "text": "Lea kia ‘Ēlone mo ‘ene fānau, ‘o pehē, Ko e anga eni ‘o ho‘omou fai ‘a e tāpuaki ‘o ha‘a ‘Isileli; te mou pehē ki ai–"
    },
    {
      "verse": 24,
      "text": "ke tāpuaki‘i mai koe ‘e Sihova, mo ne tauhi‘i!"
    },
    {
      "verse": 25,
      "text": "Ke fakaulo mai ‘e Sihova hono fofonga kiate koe, mo ne ‘alo ‘ofa!"
    },
    {
      "verse": 26,
      "text": "Ke hāngaifofonga mai ‘a Sihova kiate koe, mo ne ‘atu ‘a e melino!"
    },
    {
      "verse": 27,
      "text": "Koe‘uhi ke nau ‘ai hoku hingoa ki ha‘a ‘Isileli, ka u tāpuaki kinautolu ‘e au."
    }
  ],
  "timestamp": "2025-08-08T15:54:06.061025"
}