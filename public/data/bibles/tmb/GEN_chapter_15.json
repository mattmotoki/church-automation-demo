{
  "book": "GEN",
  "book_name": "Genesis",
  "chapter": 15,
  "version_id": 1307,
  "url": "https://www.bible.com/bible/1307/GEN.15",
  "verses": [
    {
      "verse": 1,
      "text": "HILI ‘a e ngaahi me‘a ko ia na‘e hoko ‘a e folofola ‘a Sihova kia ‘Epalame ‘i ha vīsone, ‘o pehē, ‘Epalame, ‘oua na‘a ke manavasi‘i: ko au ko ho‘o pā, ‘e lahi ‘aupito ho‘o totongi."
    },
    {
      "verse": 2,
      "text": "Pea pehē ‘e ‘Epalame ‘Ēī Sihova, ko e hā te ke ‘omi? he ko ‘eku hiki pa‘a eni, pea ko e matāpule ‘o hoku ‘api ko e tama Tāmasikusi ko ‘Eliesa."
    },
    {
      "verse": 3,
      "text": "Na‘e pehē foki ‘e ‘Epalame, Ko eni kuo ‘ikai te ke ‘omi haku hako: pea vakai ko e tokotaha ‘i hoku kau nofo‘anga te ne ‘ea kiate au."
    },
    {
      "verse": 4,
      "text": "Pea ‘iloange na‘e hoko kiate ia ‘a e folofola ‘a Sihova, ‘o pehē, ‘Oku ‘ikai ko eni ia te ne ‘ea kiate koe; kaekehe, ko e tokotaha ‘e ha‘u mei ho mānava, ko ia ia te ne ‘ea kiate koe."
    },
    {
      "verse": 5,
      "text": "Pea ne taki ia kitu‘a, ‘o ne me‘a mai, Hanga hake ā ki langi, pea lau ‘a e ngaahi fetu‘u pe te ke lava hono lau: pea ne folofola kiate ia, ‘E pehē ho hako."
    },
    {
      "verse": 6,
      "text": "Pea ne tui kia Sihova: pea ne lau ia ma‘ane mā‘oni‘oni."
    },
    {
      "verse": 7,
      "text": "Pea ne folofola kiate ia, Ko Sihova au, ko au na‘a ku ‘omi koe mei ‘Ua ‘o e kau Kalitia ke ‘atu ‘a e fonua ni mo‘ao tofi‘a."
    },
    {
      "verse": 8,
      "text": "Pea pehē ‘e ia, ‘Ēī Sihova, te u ‘ilo ‘i he hā te u ma‘u ia?"
    },
    {
      "verse": 9,
      "text": "Pea ne folofola mai, ‘Omi ma‘aku ha pulu fefine ‘oku tolu ta‘u, mo ha kosi fefine ‘oku tolu ta‘u, mo ha sipi tangata ‘oku tolu ta‘u, mo ha kulukulu mo ha lupe mui."
    },
    {
      "verse": 10,
      "text": "Pea ne ‘omi ma‘a ‘Ene ‘Afio ‘a e ngaahi me‘a ko ia kotoa; pea ne fahi ua kinautolu, ‘o tuku fakafeangai ‘a e ngaahi fa‘ahi; ka ko e ongo manupuna na‘e ‘ikai te ne fahi‘i."
    },
    {
      "verse": 11,
      "text": "Pea ‘i he hifo mai ‘a e fanga manupuna ke kai ‘a e ngaahi konga manu, na‘e fakahe‘e kinautolu ‘e ‘Epalame."
    },
    {
      "verse": 12,
      "text": "Pea ‘i he hifo ‘a e la‘ā na‘e tō ha mohe ma‘u kia ‘Epalame; pea ‘iloange na‘a ne vavana, he hoko ha po‘uli kehe kiate ia."
    },
    {
      "verse": 13,
      "text": "Pea ne folofola kia ‘Epalame, Ke ke mātu‘aki ‘ilo ‘e nofo muli ‘a ho hako ‘i ha fonua ‘oku ‘ikai ‘onautolu; pea te nau ngāue ki he kakai ko ia; ‘a ia te nau ngaohikovi‘i kinautolu ‘o fāngeau ta‘u:"
    },
    {
      "verse": 14,
      "text": "ko ia foki ko e kakai te nau ngāue ki ai te u fakamāu‘i ia ‘e au, pea hili ia te nau ‘alu atu mo e koloa lahi."
    },
    {
      "verse": 15,
      "text": "Ka ko koe te ke ‘alu fiemālie pē ki ho‘o ngaahi kui, ‘e tanu koe kuo ke toulekeleka ‘aupito."
    },
    {
      "verse": 16,
      "text": "Pea ‘i hono fā ‘o e to‘utangata te nau foki mai: he kuo te‘eki ke lato ‘a e kovi ‘a e ha‘a ‘Āmoli."
    },
    {
      "verse": 17,
      "text": "Pea faifai pea tō ‘a e la‘ā, pea po‘uli matolu; pea ‘iloange ko ha ‘ōvani ‘oku kohu mo ha ulo‘i afi ‘oku hā‘ele atu ‘i he vaha‘a ‘o e ngaahi konga manu ko ia."
    },
    {
      "verse": 18,
      "text": "‘I he taimi ko ia na‘e fai fuakava ‘e Sihova mo ‘Epalame, ‘o pehē, Kuo u ‘atu ki ho hako ‘a e fonua, ko eni, mei he vaitafe ‘o ‘Isipite ‘o a‘u ki he vaitafe lahi ko ‘Eufaletesi;"
    },
    {
      "verse": 19,
      "text": "‘a e ha‘a Keini, mo e ha‘a Kēnasi, mo e ha‘a Katemoni,"
    },
    {
      "verse": 20,
      "text": "mo e ha‘a Heti, mo e ha‘a Pēlisi, mo e ha‘a Lifaimi,"
    },
    {
      "verse": 21,
      "text": "mo e ha‘a ‘Āmoli, mo e ha‘a Kēnani, mo e ha‘a Kilikesa, mo e ha‘a Siepusi."
    }
  ],
  "timestamp": "2025-08-08T15:53:45.196046"
}