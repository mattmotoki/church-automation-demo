{
  "book": "JOB",
  "book_name": "Job",
  "chapter": 27,
  "version_id": 1307,
  "url": "https://www.bible.com/bible/1307/JOB.27",
  "verses": [
    {
      "verse": 1,
      "text": "PEA fai atu ‘e Siope, ‘o ne ofa‘aki ‘ene ta‘anga, ‘o ne pehē:"
    },
    {
      "verse": 2,
      "text": "Tangi ‘a e mo‘ui ‘a ‘Ela, ‘A ia kuo ne to‘o ‘eku malu fakalao; Pea tangi ‘a e mo‘ui ‘a Sātai, ‘A ia kuo ne fakakona ‘eku mo‘ui;"
    },
    {
      "verse": 3,
      "text": "Kae lolotonga ‘oku ‘iate au ‘eku mānava, Mo e ‘i hoku ava‘i ihu ‘a e hō ‘a ‘Elohā;"
    },
    {
      "verse": 4,
      "text": "‘Ilo ‘e au kapau ‘e lea kovi ‘e hoku loungutu, Pe lau kākā ‘e hoku ‘elelo ni."
    },
    {
      "verse": 5,
      "text": "Molekemama‘o ha‘aku fakatonuhia kimoutolu; ‘E ‘ikai te u tukuange ‘eku mā‘oni‘oni ‘o a‘u ki he mate."
    },
    {
      "verse": 6,
      "text": "Ko ‘eku totonu ni te u puke ki ai, ‘o ‘ikai te u momo‘i fakamalūlū ange; ‘Oku ‘ikai haku ‘aho ‘e taha ‘oku tautea ai au ‘e hoku loto."
    },
    {
      "verse": 7,
      "text": "Ko hoku fili pē ‘e hā ko e angahala, Pea ko ia ‘oku ne tu‘u kiate au ‘e hā ko e mamio."
    },
    {
      "verse": 8,
      "text": "He ko e hā ‘a e falala‘anga ‘o e angahala fufū ‘oka tu‘usi ia? ‘Oka unuhi ‘e ‘Elohā hono laumālie?"
    },
    {
      "verse": 9,
      "text": "‘E ongo‘i koā ‘e ‘Ela ‘ene tautapa, ‘Oka falala kiate ia ‘a e faingata‘a?"
    },
    {
      "verse": 10,
      "text": "Te ne lava ke felātani mo Sātai? Te ne lava ke ui kia ‘Elohā he taimi kotoa pē?"
    },
    {
      "verse": 11,
      "text": "Te u fakahā kiate kimoutolu ‘a e anga ‘o e fai ‘a ‘Ela: ‘E ‘ikai te u fufū ‘a e me‘a ‘oku taka ‘ia Sātai."
    },
    {
      "verse": 12,
      "text": "Seuke, kuo mou sio ki ai ‘e kimoutolu kotoa: Pea tū ko e fai ai ho‘omou fakamuna, ko e hā?"
    },
    {
      "verse": 13,
      "text": "Ko eni ‘a e tofi‘a meia ‘Ela ‘o e tangata angahala, Mo e ‘inasi ‘o e kau fakamālohi ‘oku nau ma‘u meia Sātai."
    },
    {
      "verse": 14,
      "text": "Kapau ‘oku tokolahi ‘ene fānau, ‘oku ma‘a e heletā pē; Pea ‘oku ‘ikai mākona hono pikilau ‘i he me‘akai."
    },
    {
      "verse": 15,
      "text": "Ko hono toenga ‘oku tanu ‘e he mahaki faka‘auha, Pea ‘oku ‘ikai fai ha tēngihia ‘e hono kau uitou,"
    },
    {
      "verse": 16,
      "text": "Neongo ‘ene fokotu‘u noa ‘a e siliva hangē ko e efu, Pea tokonaki kofu hangē ha te‘etanu;"
    },
    {
      "verse": 17,
      "text": "‘Oku ne tokonaki pē, ka ‘oku kofu ‘aki ‘e he mā‘oni‘oni, Pea ko e siliva ‘e tufa ‘e he kau ‘ata‘atā."
    },
    {
      "verse": 18,
      "text": "‘Oku ne langa fakamū hono fale, Pea hangē ha palepale ‘oku ngaohi ‘e he tauhi ngoue."
    },
    {
      "verse": 19,
      "text": "‘Oku ne tokoto koloa‘ia, ka ‘oku ‘ikai ke toe fai: Ka ofo hake–‘oku ‘ikai."
    },
    {
      "verse": 20,
      "text": "‘Oku a‘u mai ki ai ‘a e ngaahi ilifia hangē ko e lōmaki, ‘Oku lami‘i po‘uli ia ‘e he ‘ahiohio."
    },
    {
      "verse": 21,
      "text": "‘Oku hiki ‘e he matangi hahake, pea ‘oku ne ‘alu, Pea ‘oku ne fakapuna ia mei he potu na‘a ne ‘i ai."
    },
    {
      "verse": 22,
      "text": "‘Io, ‘oku tukuna atu ki ai ‘e he ‘Afio ta‘eha‘ane mamae; ‘Oku ne mātu‘aki feinga ke hola mei hono nima."
    },
    {
      "verse": 23,
      "text": "‘Oku nau pasipasi nima ki ai, ‘O sese‘e ia mei hono potu."
    }
  ],
  "timestamp": "2025-08-08T15:55:17.851311"
}