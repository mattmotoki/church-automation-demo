{
  "book": "EZK",
  "book_name": "Ezekiel",
  "chapter": 35,
  "version_id": 1307,
  "url": "https://www.bible.com/bible/1307/EZK.35",
  "verses": [
    {
      "verse": 1,
      "text": "PEA hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Hako‘i-tangata, ‘ai ho mata ki Mo‘unga Seia, pea fai ha palofisai ki ai."
    },
    {
      "verse": 3,
      "text": "‘Io, te ke pehē ki ai, Ko e folofola ‘eni ‘a ‘Ātonai Sihova: ‘E Mo‘unga Seia, ko au ‘eni te u fai mo koe, pea te u mafao atu hoku nima kiate koe, pea te u ngaohi koe ko e maumau ‘o e maumau."
    },
    {
      "verse": 4,
      "text": "Te u ngaohi ho ngaahi kolo ko e koto ‘auha, pea te ke hoko koe ko e lala; pea te ke ‘ilo ko Sihova au."
    },
    {
      "verse": 5,
      "text": "Ko e me‘a ‘i he ‘iate koe ha fehi‘a ta‘engata, pea ke tukuange ‘a ha‘a ‘Isileli ke fa‘iteliha ai ‘a e heletā ‘i he taimi ‘o honau mala, ‘i he taimi ‘o e kovi ‘o e faka‘osi:"
    },
    {
      "verse": 6,
      "text": "ko ia, tangi ‘eku mo‘ui–ko ‘Ātonai Sihova ia mei he Ta‘ehāmai–ka te u ngaohi koe ko e toto pē, pea ‘e tuli koe ‘e he toto: tala‘ehai na‘a ke fehi‘a ki he toto; ko ia, ‘e tuli koe ‘e he toto."
    },
    {
      "verse": 7,
      "text": "Pea te u ngaohi ‘a Mo‘unga Seia ko e koto lala; pea te u tu‘usi meiate ia ‘a ia ‘oku ‘alu atu mo ia ‘oku foki."
    },
    {
      "verse": 8,
      "text": "Pea te u fakafonu hono ngaahi mo‘unga ‘aki hono kakai kuo mate: ‘e tō ‘a e kakai kuo veloi ‘i he heletā ‘i ho ngaahi potu mā‘olunga, mo ho ngaahi tele‘a, mo ho ngaahi halanga vai kotoa."
    },
    {
      "verse": 9,
      "text": "Te u ngaohi koe ko e koto lala ‘o ta‘engata, pea ‘e ‘ikai nofo‘anga ho ngaahi kolo: pea te mou ‘ilo ko Sihova au."
    },
    {
      "verse": 10,
      "text": "Ko e me‘a ‘i ho‘o lau, ‘E ‘oku ‘a e ongo kakai mo e ongo fonua, pea te tau puke mo‘otautolu; ‘osi, na‘e ‘i ai ‘a Sihova;"
    },
    {
      "verse": 11,
      "text": "ko ia, tangi ‘eku mo‘ui–ko ‘Ātonai Sihova ia mei he Ta‘ehāmai–te u fai ‘o taau mo ho‘o ‘ita, mo ho‘o meheka, ‘a ia na‘a ke fakaai ‘i ho‘o fehi‘a kiate kinautolu; pea te u tuku ke nau ‘ilo au, ko e me‘a ‘i he‘eku fakamāu‘i koe."
    },
    {
      "verse": 12,
      "text": "Pea te ke ‘ilo ‘e koe ko au Sihova kuo u ongo‘i ho‘o ngaahi fu‘u lea ta‘etoka‘i, ‘a ia na‘a ke fai ki he ngaahi mo‘unga ‘o ‘Isileli, ho‘o pehē, Kuo lala, kuo tuku mai ke tau me‘akai ‘aki."
    },
    {
      "verse": 13,
      "text": "Pea kuo mou fakapupula kimoutolu kiate au ‘aki homou ngutu, pea kuo mou ‘ai ke hulu ho‘omou ngaahi lea kiate au: na‘a ku fanongo ‘e au."
    },
    {
      "verse": 14,
      "text": "Ko e folofola ‘eni ‘a ‘Ātonai Sihova: Ka fiefia ‘a māmani kātoa, te u tokonaki ha fakalala ma‘au."
    },
    {
      "verse": 15,
      "text": "Ko e me‘a ‘i ho‘o fakafiefia ‘i he tofi‘a ‘o e fale ‘o ‘Isileli, koe‘uhi kuo fakalala, ‘e pehē ‘eku fai kiate koe: te ke hoko ko e lala, ‘a Mo‘unga Seia mo ‘Ītomi kotoa fakataha; pea te nau ‘ilo ko Sihova au."
    }
  ],
  "timestamp": "2025-08-08T15:56:25.661349"
}