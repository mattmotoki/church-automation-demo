{
  "book": "LUK",
  "book_name": "Luke",
  "chapter": 10,
  "version_id": 1307,
  "url": "https://www.bible.com/bible/1307/LUK.10",
  "verses": [
    {
      "verse": 1,
      "text": "PEA hili ‘a e ngaahi me‘a ko ia, na‘e fakanofo ‘e he ‘Eiki ha ni‘ihi kehe ‘e toko fitungofulu, ‘o ne fekau atu kinautolu, ‘o tautau toko ua, ke fakamelomelo kiate ia ki he kolo takitaha mo e potu ‘oku ne teu ‘alu ki ai ‘e ia."
    },
    {
      "verse": 2,
      "text": "Pea ne pehē kiate kinautolu, Kuo lahi ‘a e ta‘u kuo motu‘u, ka ‘oku kaungatāmaki ‘a e kau ngāue: ko ia ke mou kole ki he ‘Eiki ‘oku ‘a‘ana ‘a e ta‘u, ke ne kouna atu mo ha kau ngāue ke utu ‘ene ta‘u."
    },
    {
      "verse": 3,
      "text": "Mou ‘alu; ko eni, ‘oku ou tuku atu kimoutolu ke mou hangē ha fanga lami ‘i he lotolotonga ‘o e fanga ulofi."
    },
    {
      "verse": 4,
      "text": "‘Oua na‘a to‘o ha kato pa‘anga, pe ha kato ‘oho, pe ha ngaahi sū: pea na‘a mo e fetapa mo ha taha ‘i he hala, ‘oua."
    },
    {
      "verse": 5,
      "text": "Pea ‘ilonga ha fale te mou hū ki ai, mou fuofua lea ‘o pehē, Si‘oto‘ofa ki he fale ni."
    },
    {
      "verse": 6,
      "text": "Pea kapau ‘oku ‘i ai ha hoa ‘o ho‘omou ‘ofa, pea ‘e nofo kiate ia ‘a ho‘omou tāpuaki: ka ka ‘ikai, pea ‘e foki ia kiate kimoutolu."
    },
    {
      "verse": 7,
      "text": "Pea mou nofo ‘i he fale pē ko ia, ‘o kai mo inu ‘a e ngaahi me‘a te nau ‘omi. Seuke, ‘ilonga ha taha ‘oku ngāue, ‘oku taau ke ne ma‘u ha‘ane totongi. ‘Oua na‘a hiki mei ha fale ki ha fale."
    },
    {
      "verse": 8,
      "text": "Pea ‘ilonga ha kolo te mou hū ki ai, pea nau tali kimoutolu, mou kai ‘a e me‘akai te nau tuku ‘i homou ‘ao:"
    },
    {
      "verse": 9,
      "text": "pea mou fakamo‘ui ‘a e kakai ‘i he kolo ko ia ‘oku mahaki, pea mou pehē kiate kinautolu, Kuo ofi mai kiate kimoutolu ‘a e Pule‘anga ‘o e ‘Otua."
    },
    {
      "verse": 10,
      "text": "Pea ‘ilonga ha kolo te mou hū ki ai, pea ‘oku ‘ikai te nau tali kimoutolu, mou ‘alu atu ki he ngaahi mala‘e ‘o e kolo, ‘o mou pehē,"
    },
    {
      "verse": 11,
      "text": "Na‘a mo e efu ‘o ho‘omou kolo, ‘a ia kuo piki ki homau va‘e, ‘oku mau holoholo atu; ka neongo ia, ka mou ‘ilo ‘a e me‘a ni, Kuo ofi ‘a e Pule‘anga ‘o e ‘Otua."
    },
    {
      "verse": 12,
      "text": "Pea ‘oku ou tala atu, ‘e kātaki ngofua ‘a Sōtoma ‘i he ‘aho ko ē ‘i he kolo ko ia."
    },
    {
      "verse": 13,
      "text": "‘Oiauē koe, Kōlesini! ‘oiauē koe, Petesaita! he ka ne fai ‘i Taia mo Saitoni ‘a e ngaahi ngāue mamafa na‘e fai ‘iate kimoua, ne loa pē ‘enau fakatomala, ‘o nau nofo mo e tauanga‘a mo e pani efuefu."
    },
    {
      "verse": 14,
      "text": "Ka ‘e kātaki ngofua ‘i he Fakamaau ‘a Taia mo Saitoni ‘iate kimoua."
    },
    {
      "verse": 15,
      "text": "Pea ko koe foki Kāpaneume, ‘e hiki koe koā ki Langi? ‘e hifo koe ki Hētesi."
    },
    {
      "verse": 16,
      "text": "Ko ia ‘oku ne fakaongo kiate kimoutolu, ‘oku ne fakaongo kiate au; pea ko ia ‘oku ne tekaki kimoutolu, ‘oku ne tekaki au; pea ko ia ‘oku ne tekaki au ‘oku ne tekaki ia na‘a ne fekau mai au."
    },
    {
      "verse": 17,
      "text": "Pea na‘e foki fiefia mai ‘a e kau Fitungofulu, ‘o nau pehē, ‘Eiki, na‘a mo e kau tēvolo ‘oku nau vaivai kiate kimautolu koe‘uhi ko ho huafa."
    },
    {
      "verse": 18,
      "text": "Pea ne pehē kiate kinautolu, Ne u toutou sio ki he tō ‘a Sētane mei he langi, ‘o hangē ha ‘uhila."
    },
    {
      "verse": 19,
      "text": "Ko eni kuo u tuku kiate kimoutolu ‘a e mafai ke mala ‘i he fanga ngata mo e fanga sikapio, pea mo e ngāue kotoa ‘a e Fili: pea ‘e ‘ikai ‘aupito ha me‘a ‘e lavea ai kimoutolu."
    },
    {
      "verse": 20,
      "text": "Ka neongo ia, kae ‘oua te mou fiefia ‘i he me‘a ko ia, ‘a e vaivai ‘a e ngaahi fa‘ahikehe kiate kimoutolu; ka ko e me‘a ke mou fiefia ai, ko e tu‘u ‘a homou ngaahi hingoa ‘i he tohi ‘i Hēvani."
    },
    {
      "verse": 21,
      "text": "‘I he houa ko ia na‘a ne hākailangitau ‘i he Laumālie Mā‘oni‘oni, ‘o ne pehē, ‘oku ou fakatonuhia‘ia koe, ‘e Tamai, ko e ‘Eiki ‘o e langi mo māmani, ‘i ho‘o fufū ‘a e ngaahi me‘a pehē mei ha kakai ‘oku poto mo ‘ilo‘ilo, ka ke tatala ki ha kau tamaiki, ‘io, ‘e Tamai; tonuhia ho‘o finangalo ke pehē."
    },
    {
      "verse": 22,
      "text": "Kuo tuku kiate au ‘e he‘eku Tamai ‘a e ngaahi me‘a fuli pē: pea ‘oku ‘ikai hā toko taha ‘oku ne ‘ilo pe ko hai ‘a e Foha, ngata pē ‘i he Tamai; pe ko hai ‘a e Tamai, ngata pē ‘i he Foha, pea mo ha taha ‘e loto ‘e he Foha ke faka‘ilo ia ki ai."
    },
    {
      "verse": 23,
      "text": "Pea ne tafoki ‘o lea ki he kau ako fakaekinautolu, ‘o pehē, Monū‘ia ā ‘a e ngaahi mata ‘oku sio ki he ngaahi me‘a ‘oku mou sioa."
    },
    {
      "verse": 24,
      "text": "Seuke, ‘oku ou tala atu, kuo tokolahi ‘a e kau palōfita, mo e ngaahi tu‘i, na‘a nau feinga ke mamata ki he ngaahi me‘a ‘oku mou sioa, ka na‘e ‘ikai te nau mātā; pea ke fanongo ki he ngaahi me‘a ‘oku mou fanongo ki ai, ka na‘e ‘ikai te nau fanongoa."
    },
    {
      "verse": 25,
      "text": "Pea ‘iloange na‘e tu‘u hake ha tufungalao ke sivi hakili ia, ‘o ne pehē, Tangata‘eiki, ko e hā ha me‘a te u fai kae tō mo‘oku ‘a e mo‘ui ta‘engata?"
    },
    {
      "verse": 26,
      "text": "Pea pehē ‘e ia ki ai, Ko e hā ‘a e me‘a kuo tohi ‘i he Lao? ‘oku fēfē ho‘o lau?"
    },
    {
      "verse": 27,
      "text": "Pea tali ‘e ia ‘o pehē, Te ke ‘ofa ki he ‘Eiki ko ho ‘Otua, ‘o fai‘aki ‘a e kotoa ‘o ho loto, mo e kotoa ‘o ho laumālie, mo e kotoa ‘o ho ivi, mo e kotoa ‘o ho ‘atamai; pea te ke ‘ofa ki ho kaungā‘api ‘o hangē ko ho‘o ‘ofa kiate koe."
    },
    {
      "verse": 28,
      "text": "Pea me‘a ia ki ai, Totonu ho‘o tali; fai ia, pea te ke mo‘ui."
    },
    {
      "verse": 29,
      "text": "Ka ‘i he‘ene fie fakatonuhia ia, na‘a ne pehē kia Sīsū, Pea ko hai nai hoku kaungā‘api?"
    },
    {
      "verse": 30,
      "text": "Pea fokotu‘u atu ‘e Sīsū, ‘o ne pehē, Tokua na‘e ai ha tangata na‘e ‘alu hifo mei Selusalema ki Selikō, pea ne toloto ‘i ha kaiha‘akau; ‘a ia na‘a nau to‘o hono kofu, pea ‘ikai ngata ai, ka na‘a nau taa‘i ia, pea ‘i he tuku ia ‘o nau ‘alu, kuo ne kafo lahi, ‘o tei mate‘i he‘enau ngāue."
    },
    {
      "verse": 31,
      "text": "Pea fe‘unga mo ia na‘e ‘alu hifo ha taula‘eiki ‘i he hala ko ia: pea ‘i he‘ene sio ki he tangata, na‘a ne halafaki ‘i he kauhala ‘e taha."
    },
    {
      "verse": 32,
      "text": "Pehē foki mo ha motu‘a Līvaite, na‘e hoko ki he potu ko ia, ‘o ne ‘alu atu ia ‘o mamata, pea toki halafaki ‘i he kauhala ‘e taha."
    },
    {
      "verse": 33,
      "text": "Ka ‘i he fononga mai ha tangata Samēlia, na‘a ne a‘u ki he tangata, pea ‘i he‘ene sio ki ai na‘e langa hono fatu ‘i he ‘ofa;"
    },
    {
      "verse": 34,
      "text": "‘o ne ‘unu‘unu atu, ‘o tulu‘i hono ngaahi lavea ‘aki ‘a e lolo mo e uaine, mo ne ha‘iha‘i; pea ne fakaheka ia ki he‘ene manu, ka ne ‘alu ia ‘i lalo ‘o taki ki he fale tali fononga, ‘o ne tauhi ia ‘i ai."
    },
    {
      "verse": 35,
      "text": "Pea pongipongi hake, na‘a ne to‘o mai ha fo‘i tēnali ‘e ua, ‘o ne ‘ange ki he motu‘a na‘e tauhi ‘a e fale tali fononga, ‘o ne pehē, Ke ke tauhi pē ‘a e tangata ni; pea ka ‘oku si‘i ‘eni, pea ‘i he‘eku foki mai te u totongi ‘e au ha‘o me‘a kuo mole ai."
    },
    {
      "verse": 36,
      "text": "Ko hai ‘i he toko tolu ni, ‘i ho‘o poa, na‘e hoko ko e kaungā‘api ‘o e siana na‘e mo‘ua ‘e he kaiha‘akau?"
    },
    {
      "verse": 37,
      "text": "Pea tali ‘e ia, Ko ia na‘a ne fai ‘ofa ki he tangata. Pea pehē ‘e Sīsū kiate ia, ‘alu, ‘o fai pehē mo koe foki."
    },
    {
      "verse": 38,
      "text": "Pea lolotonga ‘enau fononga, tokua na‘e ‘alu ‘e ia ki ha vilisi: pea ko ha fefine na‘e hingoa ko Mā‘ata na‘a ne fakaafe ia ki hono fale."
    },
    {
      "verse": 39,
      "text": "Pea na‘e ai hono tehina na‘e ui ko Mele, pea ko e fefine ko ia na‘a ne fāite atu ‘i he va‘e ‘o Sīsū, ‘o fanongo ki he‘ene fakamatala."
    },
    {
      "verse": 40,
      "text": "Kae fehākaaki ‘a Mā‘ata, ‘i he fai ‘o ha fu‘u teuteu; pea tu‘u mai ia ‘o ne lea, ‘Eiki, ‘oku ‘ikai te ke tokanga koā ki he tuku au ‘e hoku tehina ke u fai toko taha pē ‘a e teuteu? ko ia ke ke tala kiate ia ke ne tokoni kiate au."
    },
    {
      "verse": 41,
      "text": "Ka ka tali ‘e Sīsū, ‘o ne pehē ki ai, ‘e Mā‘ata, Mā‘ata, ‘oku ke loto mo‘ua mo fekāmaaki ki he ngaahi me‘a kehekehe:"
    },
    {
      "verse": 42,
      "text": "ka ‘oku lahi pē ha me‘a ‘e taha: seuke, kuo fili ‘e Mele ‘a e ngafa ‘oku lelei, ‘a ia foki ‘e ‘ikai to‘o meiate ia."
    }
  ],
  "timestamp": "2025-08-08T15:57:09.890064"
}