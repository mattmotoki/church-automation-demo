{
  "book": "MAT",
  "book_name": "Matthew",
  "chapter": 28,
  "version_id": 1307,
  "url": "https://www.bible.com/bible/1307/MAT.28",
  "verses": [
    {
      "verse": 1,
      "text": "PEA ‘i he faka‘osi ‘o e Sāpate, pea kamata hoko ‘a e ‘uluaki ‘aho ‘o e uike, mo e omi ‘a Mele mei Makitala mo e Mele ‘e taha ke vakai ‘a e fa‘itoka."
    },
    {
      "verse": 2,
      "text": "Pea ‘iloange na‘e hoko ha fu‘u mofuike: he na‘e hifo mei langi ha ‘āngelo ‘a e ‘Eiki, ‘o ne ‘alu ‘o teka‘i mai ‘a e maka, ‘o ne hekeheka ai."
    },
    {
      "verse": 3,
      "text": "Pea na‘e hangē ‘ene hā ko e ‘uhila, pea hinaekiaki hono kofu ‘o hangē ko e sinou:"
    },
    {
      "verse": 4,
      "text": "Pea tetetete ‘a e kau le‘o ‘i he manavahē kiate ia, ‘o nau hoko ‘o hangē ha mate."
    },
    {
      "verse": 5,
      "text": "Pea lea ange ‘a e ‘āngelo, ‘o ne pehē ki he ongo fafine, ‘oua na‘a manavahē kimoua; he ‘oku ou ‘ilo ko ho‘omo kumi ‘a Sīsū na‘e kalusefai."
    },
    {
      "verse": 6,
      "text": "‘Oku ‘ikai te ne ‘i heni: he kuo ne toetu‘u, ‘o hangē ko ‘ene me‘a. Omi ‘o mamata ki he potu na‘a ne toka ai."
    },
    {
      "verse": 7,
      "text": "Pea mo ō ke vave ‘o tala ki he‘ene kau ako, ‘o pehē, Kuo ne toetu‘u mei he pekia; pea ko eni ‘oku ne mu‘omu‘a kiate kimoutolu ki Kāleli; ko e potu ko ia te mou mamata ai kiate ia: ko ena, kuo u tala atu."
    },
    {
      "verse": 8,
      "text": "Pea na laka leva mei he fonualoto, ‘oku na manavahē kae fiefia ‘aupito; ‘o na fe‘atungi ke ongoongoa ki he‘ene kau ako."
    },
    {
      "verse": 9,
      "text": "Pea ‘iloange na‘e fakafetaulaki mai ‘a Sīsū kiate kinaua, ‘o ne me‘a mai, Si‘oto‘ofa atu! Pea ‘unu‘unu atu ‘a e ongo fafine, ‘o puke hono va‘e, ‘o hū kiate ia."
    },
    {
      "verse": 10,
      "text": "Pea folofola mai ‘a Sīsū kiate kinaua, ‘oua ‘e manavahē: mole pē ‘o fakahā ki si‘oku ngaahi tokoua ke nau, ‘alu ki Kāleli, pea ko e potu ko ia te nau mamata ai kiate au."
    },
    {
      "verse": 11,
      "text": "Pea lolotonga ‘ena ō, tā na‘e ‘alu ki kolo ha ni‘ihi ‘i he kau le‘o, ‘o nau fakahā ki he hou‘eiki taula‘eiki ‘a e ngaahi me‘a kuo hoko."
    },
    {
      "verse": 12,
      "text": "Pea kuo nau fakataha mo e kau mātu‘a, ‘o fai ‘enau fakakaukau, na‘a nau toki ‘ange ha fu‘u pa‘anga ki he kau sōtia,"
    },
    {
      "verse": 13,
      "text": "‘o nau pehē, Ko ho‘omou lea ‘eni, Na‘e ha‘u po‘uli ‘ene kau ako, ‘o nau kaiha‘asi ia lolotonga ‘emau mohe."
    },
    {
      "verse": 14,
      "text": "Pea kapau ‘e faka‘ilo ia ki he Kōvana, te mau fakahehema‘i ia, ka mou ‘ata‘atā."
    },
    {
      "verse": 15,
      "text": "Pea nau to‘o ‘a e pa‘anga, ‘o nau fai ‘o hangē ko honau fale‘i: pea ko hono tala ko ia kuo lau holo ‘i he kakai Siu, ‘o a‘u ki he ‘aho ni."
    },
    {
      "verse": 16,
      "text": "Pea ko e kau Hongofulu mā taha ‘o e ako na‘a nau fononga ki Kāleli, ki he mo‘unga ne tu‘utu‘uni ‘e Sīsū kiate kinautolu."
    },
    {
      "verse": 17,
      "text": "Pea ‘i he‘enau mamata kiate ia na‘a nau hū: ka na‘e tāla‘a ‘a e ni‘ihi."
    },
    {
      "verse": 18,
      "text": "Pea ‘i he ‘unu‘unu mai ‘a Sīsū, na‘a ne folofola kiate kinautolu ‘o pehē, Kuo tuku kiate au ‘a e pule kotoa pē ‘i langi pea ki māmani."
    },
    {
      "verse": 19,
      "text": "Ko ia, ke mou ō, ‘o ngaohi ‘a e ngaahi kakai kotoa pē ko ‘eku kau ako, ‘i he papitaiso kinautolu ki he Huafa ‘o e Tamai mo e ‘Alo mo e Laumālie Mā‘oni‘oni:"
    },
    {
      "verse": 20,
      "text": "mo e ako‘i kinautolu ke tauhi ‘a e ngaahi me‘a kotoa pē kuo u tu‘utu‘uni atu. Pea ko ‘eni, ‘oku ou ‘iate kimoutolu ‘e au ‘i he ngaahi ‘aho kotoa pē, ‘o a‘u ki he ngata‘anga ‘o māmani."
    }
  ],
  "timestamp": "2025-08-08T15:57:03.115488"
}