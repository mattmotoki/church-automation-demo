{
  "book": "JDG",
  "book_name": "Judges",
  "chapter": 10,
  "version_id": 1307,
  "url": "https://www.bible.com/bible/1307/JDG.10",
  "verses": [
    {
      "verse": 1,
      "text": "PEA hoko mo ‘Apimeleki na‘e tu‘u ke taukapo‘i ‘a ‘Isileli ‘e Tola ko e foha ‘o Pua, ‘a ia ko e foha ‘o Toto, ko e tangata ‘Īsaka; pea na‘e nofo ia ‘i Sāmili ‘i he fonua mo‘unga ‘o ‘Ifalemi."
    },
    {
      "verse": 2,
      "text": "Pea na‘a ne nofo koe fakamaau ‘o ‘Isileli ‘i he ta‘u ‘e uofulu mā tolu; pea ne pekia, pea na‘e telio ‘i Sāmili."
    },
    {
      "verse": 3,
      "text": "Pea hili ia na‘e hopo hake ‘a Siaili, ko e tangata Kiliati, pea na‘a ne nofo ko e fakamaau ‘o ‘Isileli ‘i he ta‘u ‘e uofulu mā ua."
    },
    {
      "verse": 4,
      "text": "Pea na‘a ne ma‘u ha foha ‘e toko tolungofulu, ‘a ia na‘a nau heka ki ha ‘asi mui ‘e tolungofulu, pea na‘e tolungofulu ‘a e kolo na‘a nau ma‘u, ‘a ia na‘e ui Ko e ‘ū-vilisi-‘a-Siaili, ‘o a‘u ki he ‘aho ni: ‘oku ‘i he fonua ia ko Kiliati."
    },
    {
      "verse": 5,
      "text": "Pea na‘e pekia ‘a Siaili, pea na‘e telio ia ‘i Kāmoni."
    },
    {
      "verse": 6,
      "text": "Pea toe fai ‘e ha‘a ‘Isileli ‘a e me‘a na‘e taukovi ki he finangalo ‘o Sihova, pea na‘a nau tauhi ‘a e ngaahi Peali, mo e ngaahi ‘Asiteloti, mo e ngaahi ‘otua Sīlia, mo e ngaahi ‘otua ‘o Saitoni, mo e ngaahi ‘otua ‘o Moape, mo e ngaahi ‘otua ‘o ha‘a ‘Āmoni, mo e ngaahi ‘otua ‘o e kau Filisitia; ka na‘a nau li‘aki ‘a Sihova, ‘o ‘ikai te nau tauhi ki ai."
    },
    {
      "verse": 7,
      "text": "Pea langa‘i ai ‘a e houhau ‘o Sihova ki ‘Isileli, pea ne fakatau kinautolu ki he nima ‘o e kau Filisitia, pea ki he nima ‘o ha‘a ‘Āmoni."
    },
    {
      "verse": 8,
      "text": "Pea na‘a nau laiki ke lailai ‘a ha‘a ‘Isileli ‘i he ta‘u ko ia: ko e ta‘u ‘e hongofulu mā valu ‘enau fai ki ha‘a ‘Isileli kātoa, ‘i Tu‘a-Soatani, ‘i he fonua ‘o ha‘a ‘Āmoli, ‘a ia ‘oku ‘i Kiliati."
    },
    {
      "verse": 9,
      "text": "Pea na‘e a‘a ‘a ha‘a ‘Āmoni ‘i Soatani, ke fai tau foki mo Siuta, mo Penisimani, mo e fale ‘o ‘Ifalemi; ko ia na‘e faingata‘a‘ia ‘aupito ‘a ‘Isileli."
    },
    {
      "verse": 10,
      "text": "Pea tautapa ‘a ha‘a ‘Isileli kia Sihova, ‘o pehē, Kuo mau fai angahala ki he ‘Afiona, ‘io, kuo mau si‘aki homau ‘Otua, pea kuo mau tauhi ki he ngaahi Peali."
    },
    {
      "verse": 11,
      "text": "Pea folofola ‘a e ‘Eiki ki ha‘a ‘Isileli, ‘Ikai na‘a ku fakahaofi kimoutolu mei he kakai ‘Isipite mo e kau ‘Āmoli, mei ha‘a ‘Āmoni mo e kau Filisitia?"
    },
    {
      "verse": 12,
      "text": "Ko e kau Saitoni foki, mo e kau ‘Amaleki, mo e kakai Mitiani na‘a nau fakamamahi‘i kimoutolu; ka na‘a mou tautapa kiate au, pea na‘a ku huhu‘i kimoutolu mei honau nima."
    },
    {
      "verse": 13,
      "text": "Ka neongo ia kuo mou li‘aki au, ‘o mou tauhi ‘otua kehe: ko ia ‘e ‘ikai te u toe taukapo‘i kimoutolu."
    },
    {
      "verse": 14,
      "text": "Mou ‘alu ‘o tautapa ki he ngaahi ‘otua kuo mou fili ki ai; tuku ke nau taukapo‘i kimoutolu ‘i he taimi ‘o ho‘omou mamahi."
    },
    {
      "verse": 15,
      "text": "Ka ka tali ‘e ha‘a ‘Isileli kia Sihova, Kuo mau hia: ke fai ‘e he ‘Afiona kiate kimautolu ha me‘a ‘oku ha lelei ki ho finangalo: kaekehe ke ke fakahaofi kimautolu ‘i he taimi ko eni."
    },
    {
      "verse": 16,
      "text": "Pea na‘a nau hu‘ihu‘i atu ‘a e ngaahi ‘otua muli mei honau lotolotonga, pea na‘a nau tauhi kia Sihova: pea na‘e ‘ikai makātaki hono finangalo koe‘uhi koe mamahi ‘a ‘Isileli."
    },
    {
      "verse": 17,
      "text": "Pea na‘e tānaki mai ‘a ha‘a ‘Āmoni, ‘o nau ‘apitanga ‘i Kiliati. Pea fakataha mai ‘a ha‘a ‘Isileli, ‘o nau ‘apitanga ‘i Mīsipa."
    },
    {
      "verse": 18,
      "text": "Pea fepehē‘aki ‘a e kakai, ‘a e hou‘eiki ‘o Kiliati, Ko hai tū ha tangata te ne fakahoko ‘a e tau mo ha‘a ‘Āmoni? Te ne hoko ko e ‘eiki ‘o e nofo Kiliati kotoa."
    }
  ],
  "timestamp": "2025-08-08T15:54:25.218307"
}