{
  "book": "PSA",
  "book_name": "Psalms",
  "chapter": 148,
  "version_id": 1307,
  "url": "https://www.bible.com/bible/1307/PSA.148",
  "verses": [
    {
      "verse": 1,
      "text": "HALELU‘IA! Fai mei langi na ‘a e fakamālō ‘o Sihova: Fai hono fakamālō ‘i he ngaahi potu mā‘olunga."
    },
    {
      "verse": 2,
      "text": "Fai hono fakamālō, ‘a e kau ‘āngelo ‘a‘ana: Fai hono fakamālō, ‘ene hōsitē kotoa."
    },
    {
      "verse": 3,
      "text": "Fai hono fakamālō, ‘a e la‘ā mo e māhina: Fai hono fakamālō, ‘a e ngaahi fetu‘u ngingila:"
    },
    {
      "verse": 4,
      "text": "Fai hono fakamālō, ‘a e langi ‘o e ngaahi langi, Mo si‘i vai na ‘oku heka mei he langi."
    },
    {
      "verse": 5,
      "text": "Ke fakamālō‘ia ‘e kinautolu ‘a e huafa ‘o Sihova; He na‘a ne fekau, pea na‘e ngaohi ia."
    },
    {
      "verse": 6,
      "text": "Pea ne ‘ai ke nau tu‘u ma‘u ‘o lauikuonga pea ta‘engata: Na‘a ne ‘ange hanau lao, pea hono maumau‘i ‘e ha taha."
    },
    {
      "verse": 7,
      "text": "‘Ē, fai mai ‘a māmani ‘a e fakamālō ‘o Sihova, Fanga tanini ē, mo e ngaahi loloto na:"
    },
    {
      "verse": 8,
      "text": "‘a e afi mo e ‘uha maka, ‘a e sinou mo e ‘ahu; ‘A e matangi mālohi ‘oku fai ‘ene fekau."
    },
    {
      "verse": 9,
      "text": "‘a e ngaahi mo‘unga, mo e potu mā‘olunga kotoa; ‘A e ‘akau fua mo e ngaahi sita:"
    },
    {
      "verse": 10,
      "text": "‘a e manu kaivao, mo e fa‘ahinga lalata; ‘A e manu totolo mo e manupuna."
    },
    {
      "verse": 11,
      "text": "‘a e tu‘i ‘o e ngaahi fonua, mo e fa‘ahinga kakai; ‘A e hou‘eiki mo e kau fakamaau ‘o māmani:"
    },
    {
      "verse": 12,
      "text": "‘a e kau talavou, mo e finemui foki; ‘A e mātu‘a fakataha mo e tamaiki:"
    },
    {
      "verse": 13,
      "text": "Ke nau fakamālō‘ia ‘a e huafa ‘o e ‘Eiki; He ko hono huafa pē ‘oku hākeaki‘i: Ko ho‘ona lāngilangi pē ‘oku fotu ‘i he fonua mo e langi."
    },
    {
      "verse": 14,
      "text": "Pea kuo ne hiki ha nifo ki he kakai ‘o‘ona, Ko e lāngilangi ‘o ‘ene kakai lotu kotoa: ‘A ha‘a ‘Isileli, ko ha kakai ‘oku taka ofi ki he ‘Afiona, HALELU‘IA!"
    }
  ],
  "timestamp": "2025-08-08T15:55:44.112160"
}