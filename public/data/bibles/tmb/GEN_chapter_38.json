{
  "book": "GEN",
  "book_name": "Genesis",
  "chapter": 38,
  "version_id": 1307,
  "url": "https://www.bible.com/bible/1307/GEN.38",
  "verses": [
    {
      "verse": 1,
      "text": "PEA ‘i he taimi ko ia tokua, na‘e ‘alu hifo ‘a Siuta mei hono ngaahi tokoua, ‘o ne afe atu ki ha motu‘a ‘Atulami na‘e hingoa ko Hila."
    },
    {
      "verse": 2,
      "text": "Na‘e mamata ‘e Siuta ‘i he potu ko ia ki he ‘ōfefine ‘o ha tangata Kēnani na‘e hingoa ko Sua‘a: pea ne to‘o ia ‘o ‘alu ki ai."
    },
    {
      "verse": 3,
      "text": "Pea ne feitama, ‘o ne fā‘ele‘i ha tama tangata ‘o ne fakahingoa ko ‘Ea."
    },
    {
      "verse": 4,
      "text": "Pea ne toe feitama, ‘o ne fā‘ele‘i ha tama tangata; pea ne fakahingoa ia ko ‘Ōnani."
    },
    {
      "verse": 5,
      "text": "Pea ne toe fai foki, ‘o fā‘ele‘i ha tama tangata, pea ne fakahingoa ia ko Sela: pea na‘e ‘i Kēsipi ‘a Siuta ‘i he‘ene fā‘ele‘i ia."
    },
    {
      "verse": 6,
      "text": "Pea na‘e ma‘u ‘e Siuta ha uaifi mo‘o ‘Ea ko hono ‘uluaki, pea ko e hingoa ‘o e fefine ko Tema."
    },
    {
      "verse": 7,
      "text": "Pea ko ‘Ea, ko e ‘uluaki foha ‘o Siuta ko e tangata kovi ia ‘i he ‘afio ‘a Sihova; ko ia na‘e tāmate‘i ia ‘e Sihova."
    },
    {
      "verse": 8,
      "text": "Pea lea ‘a Siuta kia ‘Ōnani, ‘Alu koe ki he finemotu‘a ‘a ho ta‘okete, pea ke fai ‘a e tō‘onga ‘a e tokoua ‘o e husepāniti ‘o fokotu‘u ha hako ki ho ta‘okete."
    },
    {
      "verse": 9,
      "text": "Ka na‘e ‘ilo ‘e ‘Ōnani ‘e ‘ikai ‘o‘ona ‘a e hako ko ia; pea ko ia ‘i he‘ene ‘alu atu ki he finemotu‘a ‘o hono ta‘okete, na‘a ne hua‘i ia ki he kelekele, koe‘uhi ke ‘oua te ne ‘ange ha hako ki hono ta‘okete."
    },
    {
      "verse": 10,
      "text": "Pea na‘e tau kovi ki he finangalo ‘o Sihova ‘a e me‘a kuo ne fai: pea na‘a ne tāmate‘i mo ia foki."
    },
    {
      "verse": 11,
      "text": "Pea lea ‘a Siuta kia Tema ko e uaifi ‘o hono foha, ‘Ē, ke ke nofo uitou pē ‘i he fale ‘o ho‘o tamai kae‘oua ke lahi hoku foha ko Sela: ko ‘ene pehē, Na‘a mate foki mo ia, ‘o hangē ko hono ongo ta‘okete. Pea ‘alu ‘a Tema, ‘o nofo ‘i he fale ‘o ‘ene ‘eiki."
    },
    {
      "verse": 12,
      "text": "Pea na‘e faifai pea pekia ‘a e ‘ōfefine ‘o Sua‘a, ‘a e uaifi ‘o Siuta; pea kuo malele ‘a e mamahi ‘a Siuta, pea na‘a ne ‘alu hake ki Tīmina ki he‘ene kau kosi sipi, ‘a ia mo hono kaume‘a ko Hila ko e tangata ‘Atulami."
    },
    {
      "verse": 13,
      "text": "Pea na‘e fakahā kia Tema, ‘o pehē, Tā ko e tamai ‘a ho ‘unoho ‘oku ‘alu hake ki Tīmina ke fai ‘ene kosi sipi."
    },
    {
      "verse": 14,
      "text": "Pea ne hu‘ihu‘i hono ngaahi kofu fakauitou, ‘o ne ‘ai hono pūlou, ‘o ne ‘ufi‘ufi ‘aki, ‘o ne nofo ‘i he matanikolo ‘o ‘Enaimi, ‘a ia ‘oku ‘i he hala ki Tīmina; he na‘a ne vakai kuo lahi ‘a Sela, pea kuo ‘ikai ‘ange ia mōno ‘unoho."
    },
    {
      "verse": 15,
      "text": "Pea ‘i he vakai kiate ia ‘e Siuta, na‘a ne mahalo ko e fefine fe‘auaki; koe‘uhi kuo ne pūlou hono mata."
    },
    {
      "verse": 16,
      "text": "Pea ne afe ki ai ‘i he hala, ‘o ne pehē, Sī ni, tuku ke u ‘alu atu kiate koe (he na‘e ‘ikai te ne ‘ilo ko e ‘unoho ‘o hono foha). Pea ne tali, Ko e hā te ke foaki mai ka ke ha‘u kiate au?"
    },
    {
      "verse": 17,
      "text": "Pea ne pehē, Te u ‘atu mei he fanga manu ha ki‘i kosi. Pea pehē ‘e he fefine, Pea te ke tuku mai ha talifaki, kae‘oua ke ke ‘omi ia?"
    },
    {
      "verse": 18,
      "text": "Pea ne pehē, Ko e hā ha talifaki te u ‘atu? Pea tali ‘e he fefine, Ko ho‘o sila, mo ho‘o kahoa, mo e tokotoko ‘oku ‘i ho nima na. Pea ne ‘ange ki ai, pea ne ‘alu kiate ia, pea ne feitama kiate ia."
    },
    {
      "verse": 19,
      "text": "Pea tu‘u hake ‘a e fefine, ‘o ‘alu, ‘o ne hu‘ihu‘i hono pūlou, ‘o ne ‘ai hono kofu fakauitou."
    },
    {
      "verse": 20,
      "text": "Pea ‘atu ‘e Siuta ‘a e ki‘i kosi ‘i hono kaume‘a, ko e tangata ‘Atulami, koe‘uhi ke ne ma‘u mai mei he fefine hono talifaki: ka na‘e ‘ikai te ne ‘ilo ia."
    },
    {
      "verse": 21,
      "text": "Ko ia na‘a ne fehu‘i ki he kakai ‘o e feitu‘u, ‘o pehē, Ko e fē ‘a e fefine tapu ko ia na‘a ne ‘i ‘Enaimi, ‘i he ve‘ehala ni? Pea nau tali, Na‘e ‘ikai ‘i heni ha fefine tapu."
    },
    {
      "verse": 22,
      "text": "Pea na‘a ne foki kia Siuta, ‘o ne pehē, Kuo ‘ikai te u ‘ilo ‘a e fefine; kae‘uma‘ā na‘e tala mai ‘e he kakai ‘o e potu, ‘o pehē, Na‘e ‘ikai ha fefine tapu ‘i ai."
    },
    {
      "verse": 23,
      "text": "Pea pehē ‘e Siuta, Tuku ai pe ā ke ne ma‘u ia, na‘a manuki‘i kitaua: Ko eni kuo u ‘atu ‘a e ki‘i kosi ni, pea ko koe na‘e ‘ikai te ke ‘ilo ia."
    },
    {
      "verse": 24,
      "text": "Pea ‘i he faifai pea ‘osi nai ‘a e māhina ‘e tolu, na‘e fakahā kia Siuta, ‘o pehē, Kuo fe‘auaki ‘a Tema ko e ‘unoho ‘o ho foha; kae‘uma‘ā kuo ne feitama ‘i he‘ene fe‘auaki. Pea pehē ‘e Siuta, ‘Omi ia kitua‘ā ‘o tutu."
    },
    {
      "verse": 25,
      "text": "Pea kuo ‘omi ‘a e fefine kitua‘ā, na‘a ne fekau atu ki he tamai ‘a hono ‘unoho, ‘o pehē, Ko e tangata ‘oku ‘a‘ana ‘a e ngaahi me‘a ni, ko ia ia ‘oku ou feitama ki ai: pea ne pehē foki, Ke ke vakai mu‘a pe ‘oku ‘o hai ‘a e ngaahi me‘a ni, ‘a e sila ni, mo e kahoa, mo e tokotoko."
    },
    {
      "verse": 26,
      "text": "Pea ‘ilo ia ‘e Siuta, ‘o ne pehē, ‘Oku ne tonuhia ange ‘iate au, koe‘uhi ā na‘e ‘ikai te u ‘ange ia ki hoku foha ko Sela. Ka na‘e ‘ikai te ne toe fe‘iloaki mo ia."
    },
    {
      "verse": 27,
      "text": "Pea ‘i he faifai pea hoko hono taimi fā‘ele, pea tā ko e māhanga,"
    },
    {
      "verse": 28,
      "text": "pea ‘i he‘ene fā‘ele na‘e ‘ai mai ha nima: pea na‘e hanga ‘a e mā‘uli, ‘o nono‘o ‘aki hono nima ha filo kula, he‘ene pehē, Ko eni ia ‘a e fuofua ha‘u."
    },
    {
      "verse": 29,
      "text": "Pea ‘i he‘ene to‘o atu hono nima, ‘iloange na‘e tō mai hono tokoua: pea pehē ‘e he fefine, ko e hā kuo ke motuhi mai? Ke tō kiate koe ho‘o motuhi: ko ia na‘e fakahingoa ai ia ko Felesi (ko Motuhi)."
    },
    {
      "verse": 30,
      "text": "Pea hili ia na‘e tō mai hono tokoua, ‘a ia na‘e ‘i hono nima ‘a e filo kula: pea na‘e fakahingoa ia ko Sala."
    }
  ],
  "timestamp": "2025-08-08T15:53:48.774942"
}