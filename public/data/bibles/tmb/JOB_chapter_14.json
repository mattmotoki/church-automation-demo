{
  "book": "JOB",
  "book_name": "Job",
  "chapter": 14,
  "version_id": 1307,
  "url": "https://www.bible.com/bible/1307/JOB.14",
  "verses": [
    {
      "verse": 1,
      "text": "KO E tangata kuo fanau‘i ‘e he fefine ‘Oku fuonounou ‘ene mo‘ui, pea ‘oku fonu ‘i he mamahi;"
    },
    {
      "verse": 2,
      "text": "‘Oku ne tupu hake pea tu‘usi, hangē ha fisi‘i ‘akau; ‘Oku ne mole hangē ha ‘ata, pea ‘oku ‘ikai ‘aupito ha‘ane tu‘u ma‘u."
    },
    {
      "verse": 3,
      "text": "Pea ‘oku ke hila‘i koā ha taha pehē, ‘O taki au ke hopo ‘i he fakamaau mo koe?"
    },
    {
      "verse": 4,
      "text": "Koloto ke tupu ha ma‘a mei he ta‘ema‘a; Ka ‘oku ‘ikai ha taha!"
    },
    {
      "verse": 5,
      "text": "Kapau kuo ‘osi fua ‘a e taimi ‘o e tangata, Kapau ‘oku fe‘ao mo koe ‘a e lau ‘o hono ngaahi māhina; Kapau kuo ke ‘ai hono ngaahi ango, pea tapu ‘ene laka ange:"
    },
    {
      "verse": 6,
      "text": "Pe‘i hanga kehe meiate ia, ‘o tuku ai pē, Kae‘oua ke ne faka‘osi hono taimi hangē ha ngāue nō."
    },
    {
      "verse": 7,
      "text": "He ‘oku ai ha ‘amanaki ki he ‘akau, Kapau ‘e tā, ‘e toe huli hake, Pea ‘e ‘ikai tuku ‘ene muka;"
    },
    {
      "verse": 8,
      "text": "Neongo ‘oku motu‘a hono aka ‘i he kelekele, Pea mate hono sino ‘i he efu,"
    },
    {
      "verse": 9,
      "text": "Ka ‘i he nanamu mai ha vai te ne huli hake, ‘O to‘ulu hangē ha ‘akau mui."
    },
    {
      "verse": 10,
      "text": "Ka ‘oka pekia ha to‘a, ‘oku ne toka ai pē: ‘Io, ka hokotaki ha tangata pea Kofa‘ā ia?"
    },
    {
      "verse": 11,
      "text": "Hangē ko e mole ‘a e vai mei he anovai, Mo e maha ‘a e vaitafe, ‘o pakukā:"
    },
    {
      "verse": 12,
      "text": "Pehē ‘oku toka ‘a e tangata ‘o ‘ikai toetu‘u; Fai atu ki he mole ‘a e ngaahi langi ‘oku ‘ikai te nau toe ‘ā, ‘Io, ‘e ‘ikai fafangu kinautolu mei he‘enau mohe."
    },
    {
      "verse": 13,
      "text": "Taumaiā ke ke fa‘o au ‘i Hētesi! ‘O ke fufū au kae‘oua ke lolou ho‘o houhau na! ‘O ke tu‘utu‘uni haku taimi, pea toki manatu mai!"
    },
    {
      "verse": 14,
      "text": "Ka pekia ha tangata, te ne toe mo‘ui koā? ‘Ā, te u lava noa ke tatali ke ‘osi hoku fatongia tau; Kae‘oua ke a‘u mai hoku liliu;"
    },
    {
      "verse": 15,
      "text": "Te ke toki ui, pea te u tali atu ‘e au: ‘E kāvea ho finangalo ki he fita‘a ‘a ho nima."
    },
    {
      "verse": 16,
      "text": "Ka ko eni ‘oku ke lau ‘eku fo‘i taulaka: ‘Ikai ‘oku ke lama ha‘aku laka vale?"
    },
    {
      "verse": 17,
      "text": "Ko ‘eku angahala kuo sila‘i ‘i ha tangai, ‘Io, ‘oku ke kake‘i ‘eku kovi."
    },
    {
      "verse": 18,
      "text": "Kae vakai, na‘a mo e fu‘u mo‘unga na ‘oku tolia hifo, Pea ko e makatu‘u ‘oku hiki mei hono potu;"
    },
    {
      "verse": 19,
      "text": "Ko e ngaahi maka na ‘oku momo ‘e he vai; Pea ko ‘ene fa‘a mahua ‘oku ‘auhia ai ‘a e funga fonua: Pehē ‘oku ke fakaka‘anga ‘a e ‘amanaki ‘a e tangata me‘a vaivai."
    },
    {
      "verse": 20,
      "text": "‘Oku ke ha‘aki ia, ‘o talu ai pē, pea ‘oku ne ‘alu. ‘Oku ke fulihi hono mata, ‘o li‘aki atu."
    },
    {
      "verse": 21,
      "text": "Ka hākeaki‘i ‘ene fānau, ‘oku ‘ikai te ne ‘ilo; Pea ka fakamo‘ulaloa‘i, ‘oku ‘ikai te ne tokanga‘i."
    },
    {
      "verse": 22,
      "text": "Ma‘ana pē ‘a e ongo‘i mamahi ‘e hono sino: Ma‘ana pē ‘a e to‘e ‘a hono laumālie."
    }
  ],
  "timestamp": "2025-08-08T15:55:15.908497"
}