{
  "book": "JOB",
  "book_name": "Job",
  "chapter": 32,
  "version_id": 1307,
  "url": "https://www.bible.com/bible/1307/JOB.32",
  "verses": [
    {
      "verse": 1,
      "text": "PEA tuku ai ‘e he tu‘unga me‘a ‘e toko tolu ko ē ‘enau tali ‘a Siope, koe‘uhi ‘oku ne kei taukave ‘ene tonuhia."
    },
    {
      "verse": 2,
      "text": "Toki kohu ‘a e ‘ita ‘a ‘Ilaiū foha ‘o Palakela, ko e ha‘a Pusa mei he fāmili ‘o Lame: ‘io, na‘e kohu ‘ene ‘ita kia Siope, koe‘uhi ko ‘ene fakatonuhia‘i ia ‘e ia, ‘o tuku ‘a e ‘Otua."
    },
    {
      "verse": 3,
      "text": "Na‘e kohu foki ‘ene ‘ita ki hono kaume‘a ‘e toko tolu, koe‘uhi na‘e ‘ikai te nau ma‘u ha tali; ka neongo ia ka nau fakahalaia‘i ‘a Siope."
    },
    {
      "verse": 4,
      "text": "Pea kuo nofo‘aki tali ‘e ‘Ilaiū mo ‘ene ‘ū lea, kae‘oua ke ‘osi ‘a Siope, he kuo motu‘a ange ‘a kinautolu ‘iate ia."
    },
    {
      "verse": 5,
      "text": "Ka ‘i he vakai ‘e ‘Ilaiū ‘oku ‘ikai ha tali ‘i he ngutu ‘o e tu‘unga me‘a ‘e toko tolu, pea kohu ai ‘ene ‘ita."
    },
    {
      "verse": 6,
      "text": "Toki tali ‘e ‘Ilaiū foha ‘o Palakela ko e ha‘a Pusa, ‘o ne pehē, Ko e si‘i au ‘i he lau motu‘a, Pea ko e ha‘a sialea kimoutolu; Ko ia na‘a ku fakateteki, ‘O u papaka ke ‘a‘au atu ‘a e me‘a kuo u ma‘u."
    },
    {
      "verse": 7,
      "text": "Na‘a ku pehē, Na‘e mei lea ‘a taimi lahi, Pea ke faka‘ilo poto ‘e he lahi ta‘u."
    },
    {
      "verse": 8,
      "text": "Ka ko e laumālie ‘i he tangata, ko ia ia; ‘Io, ko e hō ‘a Sātai ‘oku ne ‘atamai ai."
    },
    {
      "verse": 9,
      "text": "Tala‘ehai ko e lalahi pē ‘oku poto, Pea tala‘ehai ko ha‘a mātu‘a pē ‘oku ‘ilo ‘a e totonu."
    },
    {
      "verse": 10,
      "text": "Ko ia ‘oku ou pehē, Fanongo mai koe kiate au, Ka u ‘a‘au foki ‘e au ‘a e me‘a kuo u ma‘u."
    },
    {
      "verse": 11,
      "text": "Tū na‘a ku nofo ‘amanaki ki ho‘omou lea; Na‘a ku fokotu‘u telinga, kae‘oua ke ‘osi ho‘omou fakamatala: Kae‘oua ke mou hakule ha‘amou faka‘uhinga."
    },
    {
      "verse": 12,
      "text": "Ka neongo na‘a ku mātu‘aki tokanga atu kiate kimoutolu; Kae uoke, ‘oku ‘ikai ha taha ‘e ha‘aki ‘a Siope, Ha taha ‘e matali ‘ene ngaahi lea–hamou taha."
    },
    {
      "verse": 13,
      "text": "Ka te mou lau ‘apē, Kuo tau a‘u atu ki ha poto; Ko ‘Ela pē ‘e mafakateka ia; ‘e ‘ikai lava ‘e ha tangata:"
    },
    {
      "verse": 14,
      "text": "Ka kuo te‘eki ke ne faka‘otu ‘ene lau kiate au; Pea tala‘ehai te u tali ‘aki ‘a e ngaahi lea ‘amoutolu."
    },
    {
      "verse": 15,
      "text": "Kuo puputu‘u ‘a ē; ‘oku ‘ikai ha‘anau kei tali: Kuo mahu‘i ‘a e lea meiate kinautolu."
    },
    {
      "verse": 16,
      "text": "‘Io, ne u tatali, kae ‘ikai te nau lea, Ka nau mo‘unofoa pē, ‘o ‘ikai toe tali."
    },
    {
      "verse": 17,
      "text": "Ka u lea mu‘a ‘e au koe‘uhi ko ho‘oku, ‘inē? ‘Io, ka u ‘a‘au ‘a e me‘a kuo u ma‘u foki ‘e au."
    },
    {
      "verse": 18,
      "text": "He ‘oku ou pito he lea; Ko e laumālie ‘i hoku fatu ‘oku kukuta tu‘u, ‘o ue‘i au."
    },
    {
      "verse": 19,
      "text": "Seuke, ko hoku fatu ‘oku hangē ko e uaine ‘oku ‘ikai hano fakamao: ‘Oku hangē ka pā, tatau mo e ‘ainga uaine fo‘ou."
    },
    {
      "verse": 20,
      "text": "Ka u lea mu‘a ka u ma‘u ha nonga; Ka u to‘o hoku ngutu, ‘o u fai ha tali."
    },
    {
      "verse": 21,
      "text": "Molekemama‘o ha‘aku toka‘i ha taha; Pea tala‘ehai te u lapu ki ha tangata."
    },
    {
      "verse": 22,
      "text": "Seuke, ‘oku ‘ikai te u ‘ilo ki he lapu; Ka ne u fai ia, ko e kemo pē ‘a e ‘ave au ‘e he ‘Afio na‘e ngaohi au."
    }
  ],
  "timestamp": "2025-08-08T15:55:18.547126"
}