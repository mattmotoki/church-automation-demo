{
  "book": "2KI",
  "book_name": "2 Kings",
  "chapter": 11,
  "version_id": 1307,
  "url": "https://www.bible.com/bible/1307/2KI.11",
  "verses": [
    {
      "verse": 1,
      "text": "PEA ko ‘Atalaia ko e fa‘ē ‘a ‘Ahasaia, ‘i he‘ene vakai leva kuo pekia ‘ene tama, na‘a ne hanga ‘o faka‘auha ‘a e fale ‘o e tu‘i."
    },
    {
      "verse": 2,
      "text": "Ka ko Siosepa ko e ‘ōfefine ‘o Kingi Siolame, ko e tuofefine ‘o ‘Ahasaia, na‘a ne to‘o ‘a Soasi ko e foha ‘o ‘Ahasaia, ‘o ne holataki ia mei he lotolotonga ‘o e fānau ‘a e tu‘i na‘e tuku ke mate, ‘a ia mo hono fefine tauhi, ‘i he fale mohenga; pea na‘a nau fufū ia meia ‘Atalaia pea na‘e ‘ikai te ne mate."
    },
    {
      "verse": 3,
      "text": "Pea na‘a ne toi mo e fefine ‘i he fale ‘o Sihova, ‘o ono ta‘u, kae pule ‘a ‘Atalaia ki he fonua."
    },
    {
      "verse": 4,
      "text": "Pea ‘i hono fitu ta‘u na‘e ‘alu ‘a e fekau ‘a Sihoiata ke ‘omi ‘a e hou‘eiki senituliō ‘i he kau Kēliti mo e ka‘ate, pea ne ‘omi kinautolu kiate ia ki he fale ‘o Sihova; pea ne fai ha kovinānite mo kitautolu, ‘o ne fakafuakava kinautolu ‘i he fale ‘o Sihova, pea ne tuku ke nau mamata ki he foha ‘o e tu‘i."
    },
    {
      "verse": 5,
      "text": "Pea ne fai tu‘utu‘uni kiate kinautolu, ‘o pehē, Ko eni ‘a e me‘a te mou fai: ko e vahetolu ‘iate kimoutolu ‘oku hū mai ‘i he Sāpate te mou fai ‘a e le‘o ‘i he fale ‘o e tu‘i;"
    },
    {
      "verse": 6,
      "text": "pea ko e vahetolu ‘e ‘i he matapā ko Suli; pea ko hono vahetolu ‘i he matapā ‘o e tu‘a fale ka‘ate: ko ia te mou ‘i ai ke fai ‘a e tauhi ‘o e fale, kae fakapinepine."
    },
    {
      "verse": 7,
      "text": "Pea ko e vāenga ‘e ua, ‘io, ‘a kimoutolu kotoa ‘oku tutuku ‘i he Sāpate, te mou fai ‘a e tauhi ‘o e fale ‘o Sihova telia ‘a e tu‘i."
    },
    {
      "verse": 8,
      "text": "Pea te mou kāpui ‘a e tu‘i, ‘o takitaha to‘o ‘ene mahafu; pea ko ia ‘oku ne vahe‘i ‘a e ngaahi ‘otu ‘e mate: pea te mou ‘i he tu‘i ‘i he‘ene hū kitu‘a mo ‘ene hū mai."
    },
    {
      "verse": 9,
      "text": "Pea fai ‘a e ngaahi senituliō, ‘o hangē tofu pē ko e tu‘utu‘uni ‘a Sihoiata ko e taula‘eiki: pea na‘a nau to‘o takitaha hono kakai, ‘a e hū mai ‘i he Sāpate fakataha mo kinautolu na‘e tutuku ‘i he Sāpate, ‘o nau omi kia Sihoiata ko e taula‘eiki."
    },
    {
      "verse": 10,
      "text": "Pea ‘ange ‘e he taula‘eiki ki he hou‘eiki senituliō ‘a e ngaahi tao mo e pā na‘e ‘a Kingi Tēvita, ‘a ia na‘e tuku ‘i he fale ‘o Sihova."
    },
    {
      "verse": 11,
      "text": "Pea tutu‘u ‘a e ka‘ate, takitaha mo e mahafu ‘i hono nima, mei he tafa‘aki to‘omata‘u ‘o e fale ‘o a‘u ki he tafa‘aki to‘ohema, ki he ‘ōlita ‘o toe fai ki he fale, ‘o takatakai ki he tu‘i."
    },
    {
      "verse": 12,
      "text": "Pea ne toki ‘omi kitu‘a ‘a e foha ‘o e tu‘i, ‘o ‘ange kiate ia ‘a e kalauni, mo e tohi fakamo‘oni; pea nau fakanofo ia ke tu‘i, ‘o pani; pea nau pasipasi nima, ‘o nau kalanga, Ke lākoifie ‘a e ‘afiona!"
    },
    {
      "verse": 13,
      "text": "Pea ‘i he fanongo ‘a ‘Atalaia ki ke longoa‘a ‘o e ka‘ate mo e kakai, na‘a ne ‘alu ki he kakai ki he fale ‘o Sihova."
    },
    {
      "verse": 14,
      "text": "Pea ne vakai, tā ko e tu‘i ena ‘oku tu‘u ki he pou, (ko hono anga ia), pea ofi ki he tu‘i ‘a e ngaahi kapiteni, mo e ifi talupite; pea ‘oku mavava kotoa ‘a e kakai ‘o ‘uta, ‘o fai ‘a e ifi talupite. Pea hae hifo ‘e ‘Atalaia hono kofu, ‘o ne kalanga, Ko e lavaki! ko e lavaki!"
    },
    {
      "verse": 15,
      "text": "Pea fekau ‘e Sihoiata ko e taula‘eiki ki he hou‘eiki senituliō na‘e pule ki he kau tau, ‘o ne pehē ange, ‘Ave ia kitu‘a ‘i he vaha‘a ‘otu, pea ‘ilonga ha taha ‘e muimui ki ai, pea tāmate‘i ‘aki ‘a e heletā; he na‘e pehē ‘a e taula‘eiki, Ke ‘oua na‘a tāmate‘i ia ‘i he fale ‘o Sihova."
    },
    {
      "verse": 16,
      "text": "Ko ia na‘a nau faka‘atā ki ai ha vaha‘a ‘otu, pea ne fou ‘i he hala ‘oku hū ai ‘a e fanga hoosi ki he fale ‘o e tu‘i: pea na‘e tāmate‘i ia ‘i ai."
    },
    {
      "verse": 17,
      "text": "Pea fai ‘e Sihoiata ha kovinānite ‘a Sihova mo e tu‘i mo e kakai, ke nau nofo ko e kakai ‘a Sihova; mo ha kovinānite foki ‘a e tu‘i mo e kakai."
    },
    {
      "verse": 18,
      "text": "Pea ‘alu ‘a e fu‘u kakai tuku‘uta ki he fale ‘o Peali, ‘o nau holoki ia; ko hono ngaahi ‘ōlita mo hono ngaahi ‘īmisi na‘a nau mātu‘aki laiki; pea ko Mātani, ko e taula ‘a Peali, na‘a nau tāmate‘i ‘i he ‘ao ‘o e ngaahi ‘ōlita. Pea tu‘utu‘uni ‘e he taula‘eiki ha kau ‘ōfisa ke pule ki he fale ‘o Sihova."
    },
    {
      "verse": 19,
      "text": "Pea ne ‘alu mo ia ‘a e hou‘eiki senituliō mo e kau Kēliti, mo e ka‘ate, mo e kakai tuku‘uta kotoa, ‘o nau fakahā‘ele hifo ‘a e tu‘i mei he fale ‘o Sihova; pea nau fou ‘i he hala matapā ka‘ate ki he fale ‘o e tu‘i. Pea ne nofo ‘i he taloni ‘o e ngaahi tu‘i."
    },
    {
      "verse": 20,
      "text": "Pea na‘e fakafiefia ‘a e fu‘u kakai tuku‘uta: pea ko e kolo na‘e nonga pē: pea ko ‘Atalaia na‘a nau tāmate‘i ‘aki ‘a e heletā ‘i he fale ‘o e tu‘i."
    }
  ],
  "timestamp": "2025-08-08T15:54:47.965187"
}