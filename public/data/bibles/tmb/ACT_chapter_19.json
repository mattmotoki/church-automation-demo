{
  "book": "ACT",
  "book_name": "Acts",
  "chapter": 19,
  "version_id": 1307,
  "url": "https://www.bible.com/bible/1307/ACT.19",
  "verses": [
    {
      "verse": 1,
      "text": "PEA lolotonga ‘ene ‘i Kolinitō ‘a ‘Āpolosi, na‘e ‘osi ‘e Paula ‘ene foli ‘a e ngaahi feitu‘u ‘o tuku‘uta, ‘o ne hoko ki ‘Efesō. Pea ne ‘ilo ai ha tu‘unga me‘a ako."
    },
    {
      "verse": 2,
      "text": "Pea pehē ‘e ia kiate kinautolu, Na‘a mou ma‘u ‘a e Laumālie Mā‘oni‘oni ‘i ho‘omou tui? Pea nau tali kiate ia, ‘Ikai; kae‘uma‘ā na‘e ‘ikai te mau fanongo kuo hoko mai ‘a e Laumālie Mā‘oni‘oni, mou papitaiso ki he hā?"
    },
    {
      "verse": 3,
      "text": "Pea nau pehē, Ki he me‘a na‘e papitaiso ki ai ‘e Sione."
    },
    {
      "verse": 4,
      "text": "Pea pehē ‘e Paula, Ko e papitaiso na‘e fai ‘e Sione ko e papitaiso fakatomala; ‘o ne pehē ki he kakai ke nau tui kiate ia ‘oku hoko mo ia, ko hono ‘uhinga, kia Sīsū."
    },
    {
      "verse": 5,
      "text": "Pea ‘i he‘enau fanongo ki ai, na‘a nau papitaiso ki he Huafa ‘o e ‘Eiki ko Sīsū."
    },
    {
      "verse": 6,
      "text": "Pea ‘i he hilifaki ‘e Paula hono nima kiate kinautolu, na‘e hoko hifo kiate kinautolu ‘a e Laumālie Mā‘oni‘oni; pea nau kamata lea‘aki ‘a e ngaahi lea kehekehe mo palofisai."
    },
    {
      "verse": 7,
      "text": "Pea ko e lau kātoa ‘o e kau tangata na‘e fe‘unga nai mo e toko hongofulu mā toko ua."
    },
    {
      "verse": 8,
      "text": "Pea ne hū ki he falelotu, pea ko e māhina ‘e tolu ‘ene malanga mālohi ‘aki ‘a e ngaahi me‘a na‘e lau ki he Pule‘anga ‘o e ‘Otua; ‘o ne fakakikihi ai, mo fakatui‘i kinautolu."
    },
    {
      "verse": 9,
      "text": "Pea ‘i he faka‘a‘au ‘o fefeka honau ni‘ihi, mo e ‘ikai te nau tuitala, mo nau lau‘ikovi ‘a e lotu ‘i he ‘ao ‘o e kakai, na‘a ne hiki meiate kinautolu, ‘o ne vahe‘i ‘a e kau ako, ‘o ne talanoa lotu ‘i he ‘aho kotoa pē ‘i he fale ako ‘o Tīlano."
    },
    {
      "verse": 10,
      "text": "Pea na‘e fai pehē ‘o ta‘u ua; ko ia, na‘e fanongo ki he folofola ‘a e ‘Eiki ‘a e nofo ‘Ēsia kotoa, ‘a e Siu mo e Kalisi fakatou‘osi."
    },
    {
      "verse": 11,
      "text": "Na‘e fai foki ‘e he ‘Otua ‘ia Paula ha fa‘ahinga mana na‘e taha ‘ana:"
    },
    {
      "verse": 12,
      "text": "he na‘e ‘ave pē ki he kau mahaki ha ngaahi holoholo, mo ha ngaahi vala, kuo lave ki hono sino, pea na‘e mahu‘i meiate kinautolu ‘a e ngaahi alanga mahaki, pea ‘alu kitu‘a foki ‘a e ngaahi fa‘ahikehe."
    },
    {
      "verse": 13,
      "text": "Pea na‘e ai ha ni‘ihi foki ‘o e kau Siu na‘e ‘alu fano pē ‘o faito‘o ‘āvea, na‘a nau ‘ahi‘ahi lea‘aki ki he kakai kuo fa‘ahikehea ‘a e huafa ‘o e ‘Eiki ko Sīsū, ‘o pehē, Ko ‘eku kouna atu ‘ia Sīsū ‘oku fakahā ‘e Paula."
    },
    {
      "verse": 14,
      "text": "Na‘e fai pehē ha ni‘ihi ‘i he fāmili ‘o Siva, ko e Siu na‘e Taula‘eiki Lahi, ‘a hono foha ‘e toko fitu."
    },
    {
      "verse": 15,
      "text": "Pea tali ‘e he fa‘ahikehe ki honau tokoua, Kuo u ‘ilo mo‘oni ‘a Sīsū, pea ‘oku ou ‘ilo ‘a Paula, ka ko e hā fua kimoua?"
    },
    {
      "verse": 16,
      "text": "Pea hopo kiate kinaua ‘a e tangata na‘e ulusino ai ‘a e fa‘ahikehe, ‘o ne lava‘i kinaua fakatou‘osi, pea na‘e pehē ‘ene ngaohi kinaua, ko ia ne na feholaki mei he fale ko ia kuo na telefua mo makafokafo."
    },
    {
      "verse": 17,
      "text": "Pea na‘e faifai pea ‘iloa ‘a e me‘a ni ki he nofo ‘Efesō kotoa pē, ‘a e Siu mo e Kalisi fakatou‘osi; pea na‘e tō ha ilifia kiate kinautolu kotoa pē, pea na‘e fakahīkihiki‘i ‘a e huafa ‘o e ‘Eiki ko Sīsū."
    },
    {
      "verse": 18,
      "text": "Ko e tokolahi foki ‘o e kakai kuo lotu na‘a nau omi, ‘o vete mo fakamatala ‘enau ngaahi ngāue."
    },
    {
      "verse": 19,
      "text": "Pea ko e ni‘ihi ‘i he fa‘ahinga na‘e ngāue fie mana na‘a nau ha‘u mo kinautolu ‘enau ngaahi tohi, ‘o tutu ‘i he ‘ao ‘o e kakai: pea nau fatu ‘a e mahu‘inga ‘o e ngaahi tohi, pea tā ko e konga siliva ‘e nima mano."
    },
    {
      "verse": 20,
      "text": "Na‘e pehē ‘ene tupu fakamālohi ‘a e folofola ‘a e ‘Eiki, pea ne faka‘a‘au ‘o kaukaua."
    },
    {
      "verse": 21,
      "text": "Pea kuo ‘osi ‘a e ngaahi me‘a ko ia, pea tu‘utu‘uni ‘e Paula ‘i hono laumālie ke fai ha ‘a‘ahi ki Masitōnia mo ‘Akeia, pea ke toki ‘alu ki Selusalema; ‘o ne pehē, Hili ‘eku lava ki he potu ko ia, pea kuo pau ke u mātā ‘a Loma foki."
    },
    {
      "verse": 22,
      "text": "Pea ne fekau atu ki Masitōnia ha toko ua ‘o ‘ene kau tokoni, ko Tīmote mo ‘Elasito; ka ne toe ta‘ofi si‘i hifo ia ki he ngāue ‘i ‘Ēsia."
    },
    {
      "verse": 23,
      "text": "Pea lolotonga ia na‘e hoko ha maveuveu lahi koe‘uhi ko e lotu."
    },
    {
      "verse": 24,
      "text": "He na‘e ai ha motu‘a na‘e hingoa ko Temetelio, ko e tufunga tuki siliva, ‘a ia na‘a ne ngaohi ‘a e fanga ki‘i fale siliva ko e fakatātā ‘o e temipale ‘o Taiana, pea ko e me‘a lahi ‘a e koloa na‘e ma‘u ‘e he kau tufunga ‘iate ia."
    },
    {
      "verse": 25,
      "text": "Pea ne fakataha kinautolu, pea mo e kakai na‘e ngāue ki he ngaahi alā me‘a pehē, pea ne pehē, Kau Matāpule, ‘oku mou lāu‘ilo ko e faiva ni ‘oku tau tu‘umālie ai."
    },
    {
      "verse": 26,
      "text": "Pea ‘oku mou sio mo fanongo, ko e siana ko Paula kuo ne fakaloto‘i mo taki kehe ha fu‘u kakai, ‘o ‘ikai ‘i ‘Efesō pē, ka meimei ko hono kotoa ‘o ‘Ēsia, he‘ene pehē ‘oku ‘ikai ko e ngaahi ‘Otua ē ‘a ia kuo ngaohi ‘e he nima ‘o e tangata."
    },
    {
      "verse": 27,
      "text": "Pea ko hono kovi, ‘oku longolongo ta‘etokanga‘i ai ‘etau lakanga ni; pea ‘ikai ko ia pē, ka ‘oku hangē ka faifai pea lau ‘a e temipale ‘o e fu‘u ‘otua fefine ko Taiana ko e me‘a va‘inga, pea ke hifo mei hono tu‘unga lāngilangi ‘a ‘Ene ‘Afio, ‘a ia ‘oku lotu ki ai ‘a ‘Ēsia kātoa, ‘io, mo māmani."
    },
    {
      "verse": 28,
      "text": "Pea ‘i he‘enau fanongo ki ai, na‘a nau mātu‘aki lili, ‘o nau kalanga ‘o pehē, Lāngilangi ā ka ko Taiana, ko e ‘Otua ‘otautolu ‘Efesō!"
    },
    {
      "verse": 29,
      "text": "Pea na‘e maveuveu fu‘u ‘a e kolo: na‘a nau ‘oho taha foki ki he fale faiva, kuo nau puke ‘a Keio mo ‘Alisitako, ko e ongo me‘a Masitōnia, ‘a ia na‘e kaungā fononga mo Paula."
    },
    {
      "verse": 30,
      "text": "Ka ‘i he tokanga ‘a Paula ke hū ki he fakataha, na‘e ta‘ofi ia ‘e he kau ako."
    },
    {
      "verse": 31,
      "text": "Pea ko e ni‘ihi foki ‘o e hou‘eiki ‘Ēsia, ‘a ia na‘a nau ‘ofa kiate ia, na‘a nau fekau ange ‘o kole ke ‘oua te ne hū ki he fale faiva, ‘o li‘aki ‘ene mo‘ui."
    },
    {
      "verse": 32,
      "text": "Pea kalanga‘aki ‘e he ni‘ihi ‘a ē, pea ko e ni‘ihi ko ē: he na‘e hangē ha pepeli ‘a e fakataha; pea ko honau tokolahi na‘e ‘ikai te nau ‘ilo pe ko e hā ‘a e me‘a kuo nau fakataha ai."
    },
    {
      "verse": 33,
      "text": "Pea ko e ni‘ihi ‘o e kakai na‘a nau fusi hake ‘a ‘Ālekisānita; na‘e teke hake ia foki ‘e he kakai Siu, pea ta‘alo atu ‘a ‘Ālekisānita ko ‘ene fie fai ha fakamatala ki he fakataha."
    },
    {
      "verse": 34,
      "text": "Ka ‘i he‘enau vakai ko e Siu ia, na‘e hangē ha le‘o pē taha ‘enau kalanga kotoa pē, ‘o ‘osi nai ha houa ‘e ua, Lāngilangi ā ka ko Taiana ko e ‘Otua ‘otautolu ‘Efesō!"
    },
    {
      "verse": 35,
      "text": "Pea kuo lolomi ‘a e kakai ‘e he sēkelitali ‘o e kolo, na‘a ne pehē, ‘A Matāpule ‘Efesō, seuke, ko hai ha taha ‘i māmani ‘oku ‘ikai ke ‘ilo ‘oku ‘i he kolo ‘otautolu ‘Efesō ‘a e tauhi ‘o e temipale ‘o ‘Ene ‘Afio ko Taiana, mo e tamapua ne tō hifo meia Siupita?"
    },
    {
      "verse": 36,
      "text": "Ko e me‘a ko ia ‘e ‘ikai ala faka‘ikai‘i: ko ia, na‘e mei taau ke mou fakama‘uma‘u mu‘a, ‘o ‘oua ‘e ‘ohonoa ke fai ha me‘a."
    },
    {
      "verse": 37,
      "text": "He vakai, kuo mou taki mai ‘a e ongo matāpule ni, ‘a ia kuo ‘ikai te na maumau ‘a e tapu ‘o e temipale, pe tālalakulaku ki hotau ‘otua."
    },
    {
      "verse": 38,
      "text": "Pea ko e me‘a kia Temetelio, mo e kau tufunga ‘oku kau mo ia, kapau leva kuo ‘i ai ha me‘a ‘oku nau kovi‘ia ai ki ha taha, ko e ngaahi ‘aho ‘eni ‘o e fai fakamaau, pea ‘oku ‘i ai ha hou‘eiki kōvana: tuku ke nau fakatou hopo."
    },
    {
      "verse": 39,
      "text": "Pea ka ko ho‘omou tangi ki ha me‘a ange, ‘e fakatonutonu ia ‘i he fakataha kuo tu‘utu‘uni ‘i he lao."
    },
    {
      "verse": 40,
      "text": "Kae‘uma‘ā ‘oku hangē ka ‘ekea kitautolu koe‘uhi ko e angatu‘u kuo fai he ‘aho ni, he tala‘ehai ‘oku ‘i ai ha‘atau fakamatala ke ‘atu ke ‘uhinga ai ‘a e fakataha kehe ni."
    },
    {
      "verse": 41,
      "text": "Pea hili ‘ene lea pehē, na‘a ne tukuange ‘a e fakataha."
    }
  ],
  "timestamp": "2025-08-08T15:57:21.028456"
}