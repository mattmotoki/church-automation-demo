{
  "book": "PRO",
  "book_name": "Proverbs",
  "chapter": 24,
  "version_id": 1307,
  "url": "https://www.bible.com/bible/1307/PRO.24",
  "verses": [
    {
      "verse": 1,
      "text": "‘OUA na‘a meheka ki he kakai kovi, Pea ‘oua na‘a ke holi ke fafale kiate kinautolu:"
    },
    {
      "verse": 2,
      "text": "He ko e fakamālohi pē: ‘oku fakakaukau ki ai honau loto, Pea ko e pau‘u pē ‘oku lea‘aki ‘e honau loungutu."
    },
    {
      "verse": 3,
      "text": "Ko e poto pē ‘oku langa ai ha fale; Pea ko e fai fakapotopoto ‘a ia ‘oku tu‘u ma‘u ai:"
    },
    {
      "verse": 4,
      "text": "Pea ko e ‘ilo ‘oku fakafonu ai ‘a e ngaahi loki ‘I he koloa kehekehe ‘oku mahu‘inga mo masani."
    },
    {
      "verse": 5,
      "text": "Ko e to‘a ‘oku poto ko e mālohi mo‘oni ia; Pea ko e tangata ‘ilome‘a ‘oku toka‘i ai hono ivi;"
    },
    {
      "verse": 6,
      "text": "He hili ‘a e ngaahi fakakaukau lelei te ke fai ‘a e tau, Pea ‘i he lahi ‘a e fale‘i ‘oku ai ha tu‘umālie."
    },
    {
      "verse": 7,
      "text": "Ko e ngaahi fa‘ahinga poto ko e ‘ū feo kula ia ki he vale: Ko hono ō ia ‘oku ‘ikai te ne mafa‘a hono ngutu ‘i he matanikolo."
    },
    {
      "verse": 8,
      "text": "Ko ia ‘oku fakakaukau ke fai ha kovi, ‘Oku ui ia ko e tangata puleaki."
    },
    {
      "verse": 9,
      "text": "Ko e angahala ko e fakakaukau koto vale: Pea ko e tama taukae ‘oku fakalili‘a ki ai ‘a e nofo."
    },
    {
      "verse": 10,
      "text": "Na‘a ke vaivai koā ‘i he ‘aho ‘o e faingata‘a, Tā ‘oku fakangatangata pē ho ivi."
    },
    {
      "verse": 11,
      "text": "Fakahaofi ‘a kinautolu ‘oku ‘ave ke mate, Pea ‘oku ‘alu tetetete pē ke tāmate‘i; Tauange mo koe ke ke ta‘ofi."
    },
    {
      "verse": 12,
      "text": "Kapau te ke lea mai, “Sī, na‘e ‘ikai te mau ‘ilo ‘oku pehē:” ‘Ā, ko ia ‘oku ne fua ‘a e ngaahi loto ‘Ikai ‘e mahino kiate ia? Pea ko ia ‘oku ne tauhi ho laumālie ‘Ikai ‘oku ne ‘ilo pē? Pea ‘ikai te ne fakafoki ki he tangata ‘a e me‘a kuo ne fai?"
    },
    {
      "verse": 13,
      "text": "Tama, ke ke kai honi, he ‘oku sai, Pea ‘oku melie ki ho‘o ‘ao‘ingutu ‘a e honi ‘oku tafe noa mai;"
    },
    {
      "verse": 14,
      "text": "Ke pehē ha‘o ongo‘i ‘a e poto ki ho laumālie: Ka ‘iloange ‘oku ke ma‘u ia, ‘oku ai ‘a e ‘Amui, Pea ‘e ‘ikai tu‘usi ho‘o ‘amanaki."
    },
    {
      "verse": 15,
      "text": "Siana angahala, ‘oua ‘e tokamalumu ki he nofo‘anga ‘o e faitotonu: ‘Oua ‘e vete ‘a e potu ‘oku ne tokoto ai;"
    },
    {
      "verse": 16,
      "text": "He ‘e tu‘o fitu ‘a e tō ki lalo ‘a e faitotonu, Ka ne tu‘u pē: Ka ‘oka hoko ha tu‘utāmaki ki he kau angahala, Pea nau mafuli ai."
    },
    {
      "verse": 17,
      "text": "‘Oua te ke fiefia ‘i he toka ho fili, Pea ‘oua na‘a tome‘e ho loto ‘i he‘ene mafuli:"
    },
    {
      "verse": 18,
      "text": "Na‘a sio ki ai ‘a Sihova, pea tau kovi ki hono finangalo, ‘O ne le‘ei hono houhau meiate ia."
    },
    {
      "verse": 19,
      "text": "‘Oua te ke ha‘aki hoha‘a koe‘uhi ko e kau faihala: ‘Oua te ke meheka koe‘uhi ko e kau angahala:"
    },
    {
      "verse": 20,
      "text": "He ‘oku ‘ikai ha ‘Amui ki he kakai kovi; Ko e maama ‘a e kau angahala ‘e me‘a mo mate."
    },
    {
      "verse": 21,
      "text": "‘Apasia kia Sihova, tama, pea ki he tu‘i; ‘Oua te ke felāve‘i mo kinautolu ‘oku fe‘alu‘aki:"
    },
    {
      "verse": 22,
      "text": "He ‘e hoko fakafokifā ‘enau tu‘utāmaki; Pea ko e fakangata honau ta‘u ‘oku ‘ilo ‘e hai?"
    },
    {
      "verse": 23,
      "text": "Ko eni foki ‘oku ‘a e kau punake. Ko e hūmataniu ‘i he fakamaau ‘oku ‘ikai lelei."
    },
    {
      "verse": 24,
      "text": "Ko ia ‘oku ne pehē ki he hia, “Tonuhia koe,” ‘E kape‘i ia ‘e he ngaahi kakai, ‘e va‘inga‘aki ia ‘e he ngaahi fa‘ahinga."
    },
    {
      "verse": 25,
      "text": "Ka ko kinautolu ‘oku tautea ‘a e fa‘ahinga ko ē, te nau sai; Pea ‘e hoko kiate kinautolu ha tāpuaki lahi."
    },
    {
      "verse": 26,
      "text": "Ko ia ‘oku fai ha tali ‘oku tonusika, Ko e taha ia ‘oku ‘uma ki ho ngutu."
    },
    {
      "verse": 27,
      "text": "Tokonaki ho‘o ngāue ‘i tu‘a, Pea teuteu ma‘au ‘i he vao; Hili ia pea ke nofo ke langa hao fale."
    },
    {
      "verse": 28,
      "text": "‘Oua te ke hoko ko e fakamo‘oni tu‘unga‘a ki ho kaungā‘api; He te ke fai kākā koā ‘aki ho ngutu?"
    },
    {
      "verse": 29,
      "text": "‘Oua te ke pehē, Hangē ko ‘ene fai kiate au, ‘e pehē ‘eku fai kiate ia; Te u fakafoki ki he tangata ‘o taau mo e me‘a na‘a ne fai.”"
    },
    {
      "verse": 30,
      "text": "Ne u laka ange ‘i he vao ‘o e matāpule makau, ‘Io, ‘i he tu‘a ngoue vaine ‘a e tangata masiva loto;"
    },
    {
      "verse": 31,
      "text": "Pea tā kuo ‘alu hake ‘a e vao ‘o ‘osi, Kuo faliki ‘aki ‘a e talatala, Pea ko hono ‘āmaka kuo holo."
    },
    {
      "verse": 32,
      "text": "Pea u tu‘u ‘o sio, ‘O ‘ave ki ai hoku loto: Na‘a ku siofi, Na‘a ku ma‘u akonaki mei ai."
    },
    {
      "verse": 33,
      "text": "“Ka u mohe si‘i atu pē, Ka u ki‘i kemo hifo mu‘a, Ha‘aku ki‘i mohe fehulunaki.”–"
    },
    {
      "verse": 34,
      "text": "Tā ‘e hoko kiate koe ha masiva hangē ha pāpani; Mo e fusimo‘omo hangē ha tangata to‘o mahafu."
    }
  ],
  "timestamp": "2025-08-08T15:55:49.322333"
}