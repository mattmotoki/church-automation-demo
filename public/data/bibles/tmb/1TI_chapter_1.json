{
  "book": "1TI",
  "book_name": "1 Timothy",
  "chapter": 1,
  "version_id": 1307,
  "url": "https://www.bible.com/bible/1307/1TI.1",
  "verses": [
    {
      "verse": 1,
      "text": "TŪ KO AU PAULA, ko e ‘aposetolo ‘a Sīsū Kalaisi ‘i he fekau ‘a e ‘Otua ko hotau Fakamo‘ui, mo Sīsū Kalaisi ko hotau ‘Amanaki‘anga."
    },
    {
      "verse": 2,
      "text": "Ko ‘eku tohi kia Tīmote ko hoku foha mo‘oni ‘i he lotu. ‘Ofa ke ke ma‘u kelesi mo e meesi mo e fiemālie, mei he ‘Otua ko e Tamai, mo Kalaisi Sīsū ko hotau ‘Eiki."
    },
    {
      "verse": 3,
      "text": "Hangē ko ‘eku kole koe ‘i he‘eku ‘alu ki Masitōnia, ke ke nofo hifo ‘i ‘Efesō, koe‘uhi ke ke fekau ha ni‘ihi ke tuku ‘enau ako‘aki ‘a e me‘a kehe;"
    },
    {
      "verse": 4,
      "text": "kae‘uma‘ā ‘enau nofo ki he ngaahi talatupu‘a, mo e lau hokohoko ta‘e-hano-iku‘anga–‘a ia ko e fa‘ahinga me‘a ‘oku ngali tupu mei ai ha me‘a ke fakakikihi ki ai, ‘o ‘ikai ko e tokāteline faka‘otua ‘a ia ‘oku ‘o tui–"
    },
    {
      "verse": 5,
      "text": "Ka ko e me‘a ‘oku sio ki ai ‘a e fekau, ke ai ha ‘ofa tu‘u ‘i he loto ma‘a, mo e konisēnisi ‘ata‘atā, mo e tui ta‘eloi;"
    },
    {
      "verse": 6,
      "text": "‘a ia kuo le‘eia mei ai ha ni‘ihi, ‘o nau afe ki he laufanō:"
    },
    {
      "verse": 7,
      "text": "lolotonga ‘oku nau lau ko e kau faiako ‘i he Lao kinautolu, ka tā ‘oku ‘ikai ‘uhinga kiate kinautolu ‘a e ngaahi lea ‘oku nau fai, pe ko e ngaahi me‘a ‘oku nau fu‘u fakapapau ki ai."
    },
    {
      "verse": 8,
      "text": "Pea ko eni ‘oku tau ‘ilo ‘oku lelei pē ‘a e Lao ‘o kapau ‘e fakalao pē ‘ete ngāue‘aki,"
    },
    {
      "verse": 9,
      "text": "‘o te ‘ilo ‘eni, ‘oku ‘ikai ke fokotu‘u ‘a e Lao ma‘ana ‘oku mā‘oni‘oni; ka ma‘a e kau malaki lao mo e angatu‘u, ma‘a e kau faka‘otuamate mo e angahala, ma‘a e kau ta‘eanga molumalu mo e maumau tapu, ma‘a e kau tā tamai mo e tā fa‘ē,"
    },
    {
      "verse": 10,
      "text": "ma‘a e kau fakapō, ‘a e kau fe‘auaki, ‘a e kau fai fakasōtoma, ‘a e kau kaiha‘a tangata, ‘a e kau loi, ‘a e kau maumau fuakava; pea mo e me‘a kehekehe neongo pe ko e hā, ‘a ia ‘oku fehālaaki mo e tokāteline haohaoa."
    },
    {
      "verse": 11,
      "text": "Ko e ‘alunga ē ‘o e Kōsipeli ‘o e lāngilangi ‘o e ‘Otua Mohu Monū‘ia; ‘a e Kōsipeli ko ia ne tu‘anaki au ‘o tuku ki ai."
    },
    {
      "verse": 12,
      "text": "‘Oku ou fakafeta‘i kiate ia na‘a ne fakamafeia au, ‘io, kia Kalaisi Sīsū ko hotau ‘Eiki, koe‘uhi ko ‘ene lau au ko e toko taha ke ala falala‘anga, he‘ene fokotu‘u au ki he lakanga ni."
    },
    {
      "verse": 13,
      "text": "Neongo ko e toko taha au na‘e laukovi ki he ‘Otua ‘i mu‘a, mo fakatanga mo pau‘u; ka na‘e fai meesi kiate au, koe‘uhi na‘a ku fai ta‘e‘ilo pē, he ko e ta‘etui."
    },
    {
      "verse": 14,
      "text": "‘Io, na‘e mātu‘aki ope mai ‘a e kelesi ‘a hotau ‘Eiki, pea ō mo ia ‘a e tui mo e ‘ofa, ‘a ia ‘oku tu‘u ‘ia Kalaisi Sīsū."
    },
    {
      "verse": 15,
      "text": "‘Ē, ‘oku mo‘oni ‘a e lea, pea taau ke tali ‘e he loto kotoa– “Na‘e ha‘u ‘a Kalaisi Sīsū ki māmani ke fakamo‘ui ‘a e kakai angahala.”"
    },
    {
      "verse": 16,
      "text": "‘A ia ‘oku ou fungani ai: ka na‘e fai meesi kiate au koe‘uhi ko e me‘a ni, koe‘uhi ke fakahā ‘e Kalaisi Sīsū ‘iate au ko e fungani angahala hono kātokatoa ‘o ‘ene kātaki, mo‘o taipe ma‘anautolu te nau tui falala kiate ia ‘amui ke ma‘u ‘a e mo‘ui ta‘engata."
    },
    {
      "verse": 17,
      "text": "Pea ke ‘o e Tu‘i ‘Itāniti, ko e Ta‘e‘auha, ko e Ta‘ehāmai, ko e ‘Otua pē Taha, ke ‘o ‘Ene ‘Afio ‘a e faka‘apa‘apa mo e kolōlia ‘o laui kuonga pea ta‘engata. ‘Ēmeni."
    },
    {
      "verse": 18,
      "text": "Ko e fekau ko eni ‘oku ou tuku kiate koe, nga‘ata Tīmote, ‘i he funga ‘o e ngaahi palofisai na‘e fai mu‘a kiate koe. Ke ke kofu ‘aki ‘a e ngaahi palofisai ko ia, ka ke fai ‘a e tau lelei."
    },
    {
      "verse": 19,
      "text": "‘Oku ke puke ma‘u ‘a e tui, kae‘uma‘ā ‘a e konisēnisi ‘ata‘atā: he ko e ni‘ihi, ‘i he‘enau teke‘i ‘a e me‘a ko ia, kuo nau tūkia ‘i he me‘a ‘oku kau ki he tui:"
    },
    {
      "verse": 20,
      "text": "‘a ia ‘oku ‘i ai ‘a ‘Aiminia mo ‘Ālekisānita, ‘a ia na‘a ku tuku ange kia Sētane mōna kinisi, ke na tuku ‘ena laukovi ki he ‘Otua."
    }
  ],
  "timestamp": "2025-08-08T15:57:47.612446"
}