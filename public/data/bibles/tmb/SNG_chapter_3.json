{
  "book": "SNG",
  "book_name": "Song of Solomon",
  "chapter": 3,
  "version_id": 1307,
  "url": "https://www.bible.com/bible/1307/SNG.3",
  "verses": [
    {
      "verse": 1,
      "text": "‘I HOKU mohenga ‘i he ngaahi pō Na‘a ku ha‘ao ia, ‘A e taha ‘oku ‘ofa ki ai ‘eku mo‘ui; Na‘a ku ha‘ao ia, ka na‘e ‘ikai te u ma‘u."
    },
    {
      "verse": 2,
      "text": "Ka u tu‘u mu‘a, ‘o ‘alu fano ‘i he kolo, ‘I he ngaahi hala mo e ngaahi mala‘e, Ka u kumi ki he taha ‘oku ‘ofa ki ai ‘eku mo‘ui: Na‘a ku ha‘ao ia, Ka na‘e ‘ikai te u ma‘u."
    },
    {
      "verse": 3,
      "text": "Na‘e ma‘u au ‘e he kau le‘o ‘oku taka he kolo: “Kuo mou sio koā kiate ia ‘oku ‘ofa ki ai ‘eku mo‘ui?”"
    },
    {
      "verse": 4,
      "text": "Kuo u ki‘i laka atu ‘iate kinautolu, Pea u ‘ilo ‘a e taha ‘oku ‘ofa ki ai ‘eku mo‘ui: Na‘a ku puke ia, ‘o ‘ikai te u tukuange, Kae‘oua ke u ‘omi ia ki he fale ‘o ‘eku fa‘ē, ‘O fakahū ki he loki ‘o ia na‘a ne fā‘ele‘i au."
    },
    {
      "verse": 5,
      "text": "Tauange mo kimoutolu, kau ta‘ahine Selusalema, Ke mou manatu ki he fanga kaseli mo hainiti vao; ‘O ‘oua ‘e ue‘i, pe fafangu ‘a ‘ofa, Kae fai ‘ene fa‘iteliha."
    },
    {
      "verse": 6,
      "text": "Ko hai ena ‘oku hake mai mei he toafa? Hangē koni pou kohu, Kuo faka‘inisēnisi ‘aki ‘a e mula mo e laipeno, Mo e fa‘ahinga ahi kotoa ‘oku ‘omi ‘e he kau fakatau."
    },
    {
      "verse": 7,
      "text": "Vakai, ko hono fata ē, ko e me‘a ‘a Solomone; ‘Oku kāpui ‘e he onongofulu‘i mafi Mei he kau helo ‘o ‘Isileli,"
    },
    {
      "verse": 8,
      "text": "Ko e kau fakaheletā kotoa, Ko e fa‘ahinga kuo ako tau; Kuo nau takitaha tau ‘ene heletā ‘i hono tu‘a tenga, Telia ‘a e ngaahi nānunga ‘o e pō."
    },
    {
      "verse": 9,
      "text": "Na‘e ngaohi ‘e Kingi Solomone ha fale ha‘amo mo‘ona ‘Aki ‘a e ‘akau Lepanoni."
    },
    {
      "verse": 10,
      "text": "Ko hono ngaahi pou na‘e ngaohi siliva, Ko hono fakamalu na‘e koula, Ko hono fakamolū ko e kula po‘upo‘uli, Ko hono ‘aofi na‘e pule‘i ‘ofa, Ko e me‘a mei he kau ta‘ahine Selusalema."
    },
    {
      "verse": 11,
      "text": "‘Alu atu, kau ta‘ahine Saione, ‘O mamata kia Kingi Solomone, Kuo ‘ai ‘a e kalauni na‘e fakapale ‘aki ‘e he‘ene fa‘ē ‘I he ‘aho ‘o ‘ene mali, ‘Io, ‘a e ‘aho ‘o ‘ene loto fiefia."
    }
  ],
  "timestamp": "2025-08-08T15:55:55.463308"
}