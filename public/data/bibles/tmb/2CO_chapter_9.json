{
  "book": "2CO",
  "book_name": "2 Corinthians",
  "chapter": 9,
  "version_id": 1307,
  "url": "https://www.bible.com/bible/1307/2CO.9",
  "verses": [
    {
      "verse": 1,
      "text": "HE ko e me‘a ki he tokoni ki he fa‘ahinga tapu, seuke koe‘uma‘ā ‘eku tohi atu ai:"
    },
    {
      "verse": 2,
      "text": "he ‘oku ou ‘ilo ho‘omou loto fiefai; ‘io, ko ia ia ‘oku ou fa‘a pōlepole ai ‘iate kimoutolu ki he kau Masitōnia, he‘eku pehē, Talu e ta‘u kuo hili mo e ‘osi teu ‘a ‘Akeia: pea ko ho‘omou fai velenga ko ia na‘e o‘i ai ‘a e tokolahi."
    },
    {
      "verse": 3,
      "text": "Ka neongo ia, ka kuo u tuku atu ‘a e kāinga na, na‘a hala ‘i he fo‘i me‘a ko eni ‘emau pōlepole ‘iate kimoutolu ne fai; ka koe‘uhi ke kakato ho‘omou teu, ‘o hangē ko ia kuo u fa‘a lau ki ai:"
    },
    {
      "verse": 4,
      "text": "na‘a ‘iloange ‘e ō atu mo au ha kau Masitōnia, ‘o nau ‘ilo kimoutolu kuo te‘eki ke ‘osi, pea mau mā ai kimautolu ‘i he tu‘anaki ko eni (tuku kehe pē ‘a e mā ‘amoutolu)."
    },
    {
      "verse": 5,
      "text": "Ko ia, na‘a ku pehē, ko hono mei lelei ke u kole ki he kāinga na ke mu‘omu‘a atu kiate kimoutolu, ‘o sinaki fakamā‘opo‘opo ho‘omou me‘a‘ofa na, ‘a ia kuo loa hono fakahaa‘i; koe‘uhi ke napangapangamālie ia, ‘o ngali ko ha me‘a‘ofa, ‘o ‘ikai ko ha ‘atu mamae."
    },
    {
      "verse": 6,
      "text": "Kae manatu, Ko ia ‘oku fakakaisi‘i ‘ene fakaheka ‘e fakakaisi‘i foki ‘ene utu mai: pea ko ia ‘oku fakakailahi ‘ene fakaheka ‘e fakakailahi foki ‘ene utu mai."
    },
    {
      "verse": 7,
      "text": "Ke takitaha fai ki he me‘a kuo ne tu‘utu‘uni ‘i hono loto; pea ‘oua ‘e fai ‘i he mamahi, pe ko e pu‘ia; he ‘oku ‘ofa ‘a e ‘Otua ki ha taha ‘oku vēkeveke foaki."
    },
    {
      "verse": 8,
      "text": "Pea ‘oku mafai noa pē ‘e he ‘Otua ke ‘atu ke mou fonu mahuohua ‘i he fa‘ahinga foaki kotoa pē; koe‘uhi ke fe‘unga ho‘omou koloa kehekehe ‘i he taimi kotoa pē mo e me‘a kotoa pē, pea toe ha‘amou me‘a ke fai‘aki ‘a e ngāue lelei kehekehe."
    },
    {
      "verse": 9,
      "text": "Hangē ko e folofola, Na‘e laku tavale ‘e ia, Ne ne tufa ki he masiva, ‘E tolonga ‘ene fai lelei ‘o ta‘engata."
    },
    {
      "verse": 10,
      "text": "Pea ko ia ‘oku ne tokonaki ‘a e pulopula ki he tō mo e me‘a ki he kai, te ne tokonaki mo fakalahi ho‘omou pulopula, pea fakatupulekina ‘a e fua ‘o ho‘omou fai lelei:"
    },
    {
      "verse": 11,
      "text": "kae alaisia alaikolonga homou fakakoloa‘ia, koe‘uhi ke alaisia alaikolonga ho‘omou foaki, ‘a ia ko e me‘a fakatupu fakafeta‘i ki he ‘Otua, ‘i he‘emau tufaki."
    },
    {
      "verse": 12,
      "text": "He ko e fai tokoni ni ma‘a hotau kakai, ‘oku ‘ikai ngata pē ‘ene ‘aonga ‘i he fakakakato ‘o e masiva ‘o e fa‘ahinga tapu; ka ‘oku ope atu foki ko e ngaahi fu‘u fakafeta‘i ki he ‘Otua;"
    },
    {
      "verse": 13,
      "text": "ko e fakamālō‘ia ‘a e ‘Otua ‘e he kakai, koe‘uhi ko e ngaahi me‘a kuo hā mo‘oni ‘i he tokoni ni–‘a ho‘omou fai ki ho‘omou tukupā ki he Kōsipeli ‘o Kalaisi, pea mo e ‘aufuatō ‘o ho‘omou fie kau kiate kinautolu pea mo e kāinga kotoa pē;"
    },
    {
      "verse": 14,
      "text": "kae‘uma‘ā ‘i he‘enau lotua kimoutolu, te nau faka‘amu ke mou fe‘iloaki koe‘uhi ko e opeope ‘iate kimoutolu ‘a e kelesi ‘a e ‘Otua."
    },
    {
      "verse": 15,
      "text": "‘Ē, fakafeta‘i mu‘a ki he ‘Otua, he‘ene me‘a‘ofa ko ia ‘oku ta‘emalaua."
    }
  ],
  "timestamp": "2025-08-08T15:57:32.731755"
}