{
  "book": "EXO",
  "book_name": "Exodus",
  "chapter": 4,
  "version_id": 1307,
  "url": "https://www.bible.com/bible/1307/EXO.4",
  "verses": [
    {
      "verse": 1,
      "text": "PEA tali ‘e Mōsese ‘o pehē, Ka ko eni, ‘e ‘ikai te nau tui kiate au, pea ‘e ‘ikai te nau tali ‘eku lea; he te nau pehē, Kuo ‘ikai hā ‘a Sihova kiate koe."
    },
    {
      "verse": 2,
      "text": "Pea folofola ‘a Sihova kiate ia, Ko e hā ena ‘i ho nima? Pea ne pehē, Ko e tokotoko."
    },
    {
      "verse": 3,
      "text": "Pea ne folofola mai, Sī ia ki lalo. Pea ne sī ia ki lalo, pea na‘e hoko ia ko e ngata; pea na‘e hola ‘a Mōsese mei ai."
    },
    {
      "verse": 4,
      "text": "Pea folofola ‘a Sihova kia Mōsese, Mafao atu ho nima, ‘o puke ‘i hono iku: (pea ne mafao atu hono nima, ‘o ne kuku ia, pea na‘e liliu ia ‘i hono nima ko e tokotoko)"
    },
    {
      "verse": 5,
      "text": "koe‘uhi ā ke nau tui kuo hā kiate koe ‘a Sihova, ko e ‘Otua ‘o honau tupu‘anga, ko e ‘Otua ‘o ‘Epalahame, ko e ‘Otua ‘o ‘Aisake, pea ko e ‘Otua ‘o Sēkope."
    },
    {
      "verse": 6,
      "text": "Pea fai atu ‘e Sihova ‘ene folofola kiate ia, Ke ke ‘ai mu‘a ho nima ki ho kona. Pea ne ‘ai hono nima ki hono kona: pea ‘i he‘ene to‘o mai, tā kuo kilia hono nima hangē ko e sinou."
    },
    {
      "verse": 7,
      "text": "Pea ne folofola mai, Toe ‘ai ho nima ki ho kona. (Pea ne toe ‘ai hono nima ki hono kona, pea ‘i he‘ene to‘o mai, tā kuo liliu ‘o hangē ko hono kili.)"
    },
    {
      "verse": 8,
      "text": "Tala atu, kapau ‘e ‘ikai te nau tui kiate koe, ‘o ‘ikai te nau tali ‘a e lea ‘a e ‘uluaki faka‘ilonga, ka te nau tui pē ki he lea ‘a hono ua."
    },
    {
      "verse": 9,
      "text": "Pea pehē, kapau ‘e ‘ikai te nau tui ki he ongo faka‘ilonga ko ena, ‘o ‘ikai te nau tali ho‘o lea, pea te ke ohu ha vai mei he vaitafe, ‘o lilingi ki he funga fonua; pea ko e vai ‘oku ke ohu mei he vaitafe, ‘e hoko ia ko e toto ‘i he funga kelekele."
    },
    {
      "verse": 10,
      "text": "Pea lea ‘a Mōsese kia Sihova, ‘Ēī, fakamolemole, ‘oku ‘ikai ko e tangata lea au, talu mei mu‘a mo ‘eku pehē, pea neongo ho‘o folofola ki ho‘o tamaio‘eiki ka ‘oku ou kei pehē pē: he ko e loungutu mamafa au, pea mamafa mo hoku ‘elelo."
    },
    {
      "verse": 11,
      "text": "Pea folofola ‘a Sihova kiate ia, Ko hai na‘a ne ngaohi ‘a e ngutu ‘o e tangata? Pea ko hai na‘a ne ngaohi ‘a e noa, pe ko e tuli, pe ko e ‘ā, pe ko e kui? ‘Ikai ko au, Sihova?"
    },
    {
      "verse": 12,
      "text": "Pea ko ia ke ke ‘alu pē, pea te u ‘i ho ngutu ‘e au, pea te u fakahinohino kiate koe ‘a e lea te ke fai."
    },
    {
      "verse": 13,
      "text": "Pea ne pehē, Fakamolemole, ‘Eiki, ka ke fai mu‘a ho‘o fekau ‘i ha taha te ke fekau ai."
    },
    {
      "verse": 14,
      "text": "Pea tuputāmaki ‘a Sihova kia Mōsese, ‘o ne folofola, ‘Ikai ‘oku ‘i ai ‘a ‘Ēlone ko e Līvai, ko ho tokoua? ‘Oku ou ‘ilo ‘oku mātu‘aki lea ia. Kae‘uma‘ā foki ‘oku ne ha‘u ke fakafetaulaki kiate koe: pea ‘i he‘ene sio kiate koe ‘e fiefia hono loto."
    },
    {
      "verse": 15,
      "text": "Pea te ke lea kiate ia, ‘o ‘ai ‘a e ngaahi lea ko ia ki hono ngutu; pea ko au te u ‘i ho ngutu ‘o‘ou, pea ‘i hono ngutu ‘o‘ona, pea te u hīnoi‘i kimoua ki he me‘a te mo fai."
    },
    {
      "verse": 16,
      "text": "Ko ho tangata lea ia ki he kakai: ‘io, te ne fetongi ‘e ia ho ngutu, pea ko koe te ke fetongi ‘a e ‘Otua kiate ia."
    },
    {
      "verse": 17,
      "text": "Pea te ke to‘o ‘a e tokotoko ko ena, pea ko e me‘a ko ia te ke fai‘aki ‘a e ngaahi faka‘ilonga."
    },
    {
      "verse": 18,
      "text": "Pea ‘alu ‘a Mōsese ‘o fakahā kia Setelō, ko e kāinga ‘o hono uaifi, ‘o ne pehē ki ai, Ka u ‘alu mu‘a ‘o foki ki hoku kāinga ‘oku ‘i ‘Isipite, ‘o vakai pe ‘oku nau kei mo‘ui. Pea tali ‘e Setelō kia Mōsese, ‘Oku lelei; ke ke ‘alu."
    },
    {
      "verse": 19,
      "text": "Pea folofola ‘a Sihova kia Mōsese ‘i Mitiani, ‘Alu ‘o foki ki ‘Isipite; he kuo mate ‘a e kakai kotoa na‘e kumi kiate koe ke fakapoongi."
    },
    {
      "verse": 20,
      "text": "Pea na‘e ‘ave ‘e Mōsese hono uaifi, pea mo hono ongo foha, pea ne fakaheka ki ha ‘asi, ‘o ne foki ki he fonua ko ‘Isipite; pea na‘e to‘o ‘e Mōsese ‘a e tokotoko ‘o ‘Elohimi, ‘o ‘alu mo ia."
    },
    {
      "verse": 21,
      "text": "Pea folofola ‘a Sihova kia Mōsese, ‘I ho‘o ‘alu ko eni ke foki ki ‘Isipite, ke ke tokanga ke fai ‘i he ‘ao ‘o Felo ‘a e ngaahi mana kotoa pē ‘a ia kuo u tuku ki ho nima: pea te u fakafefeka ‘e au hono loto, pea ‘e ‘ikai te ne tukuange ‘a e kakai."
    },
    {
      "verse": 22,
      "text": "Pea te ke lea kia Felo, ‘o pehē, Ko eni ‘a e folofola ‘a Sihova, Ko ‘Isileli ko hoku foha ia, ko hoku ‘uluaki;"
    },
    {
      "verse": 23,
      "text": "pea kuo u tala kiate koe ke ke tukuange hoku foha ke ne tauhi kiate au: pea kuo ke fakafisi ki hono tukuange; vakai, te u tāmate‘i ho foha, ‘a ho ‘uluaki."
    },
    {
      "verse": 24,
      "text": "Pea lolotonga ‘ene fononga na‘e fakafetaulaki kiate ia ‘e Sihova ‘i he mālōlō‘anga, ‘o ne fai ke tāmate‘i ia."
    },
    {
      "verse": 25,
      "text": "Pea to‘o ‘e Sīpola ha hele maka, ‘o ne kamu ‘ene tama, ‘o ne sī atu ia ki hono va‘e, ‘o ne pehē, He ko e husepāniti fakatoto koe kiate au."
    },
    {
      "verse": 26,
      "text": "Pea ne tukuange ia, pea toki pehē ‘e he fefine, Ko e husepāniti fakatoto!–ko ‘ene lau ki he kamu."
    },
    {
      "verse": 27,
      "text": "Pea folofola ‘a Sihova kia ‘Ēlone, ‘Alu ki he Toafa ke fakafetaulaki kia Mōsese. Pea na‘a ne ‘alu ‘o fakafetaulaki kiate ia ‘i he Mo‘unga ‘o ‘Elohimi, ‘o ne ‘uma kiate ia."
    },
    {
      "verse": 28,
      "text": "Pea fakahā ‘e Mōsese kia ‘Ēlone ‘a e ngaahi folofola ‘a Sihova, ‘a ia kuo ne fekau ia, mo e ngaahi faka‘ilonga kuo ne tu‘utu‘uni ke fai."
    },
    {
      "verse": 29,
      "text": "Pea ‘alu ‘a Mōsese mo ‘Ēlone, ‘o na fakataha ‘a e kau mātu‘a kotoa pē ‘o ha‘a ‘Isileli:"
    },
    {
      "verse": 30,
      "text": "pea ‘a‘au ‘e ‘Ēlone ‘a e ngaahi me‘a kuo folofola‘aki ‘e Sihova kia Mōsese, mo ne fai ‘a e ngaahi faka‘ilonga ‘i he ‘ao ‘o e kakai."
    },
    {
      "verse": 31,
      "text": "Pea na‘e tui ‘a e kakai: pea ‘i he‘enau fanongo kuo ‘a‘ahi ‘a Sihova ki ha‘a ‘Isileli, pea kuo ne mamata ki honau ngaohikovi‘i, na‘a nau punou ‘o lotu."
    }
  ],
  "timestamp": "2025-08-08T15:53:52.475237"
}