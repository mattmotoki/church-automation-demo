{
  "book": "MRK",
  "book_name": "Mark",
  "chapter": 15,
  "version_id": 1307,
  "url": "https://www.bible.com/bible/1307/MRK.15",
  "verses": [
    {
      "verse": 1,
      "text": "PEA pongipongi leva, ko e hou‘eiki taula‘eiki na‘a nau fai ‘enau fakakaukau, pea mo e kau mātu‘a mo e kau sikalaipe, ‘io, ‘a e Sanetalimi kātoa; ‘o nau ha‘i ‘a Sīsū, pea nau ‘ave ‘o tuku kia Pailato."
    },
    {
      "verse": 2,
      "text": "Pea fakafehu‘i ‘e Pailato kiate ia, Ko koe ko e Tu‘i ‘o e kakai Siu, ‘ō?"
    },
    {
      "verse": 3,
      "text": "Pea ne tali ki ai, ‘o ne pehē, Ko ia pē ‘oku ke me‘a. Pea hanga ‘a e hou‘eiki taula‘eiki, ‘o fai atu hono talatalaaki‘i, ‘o lahi ‘a e ngaahi me‘a."
    },
    {
      "verse": 4,
      "text": "Pea toe fehu‘i ‘e Pailato kiate ia, ‘o pehē, ‘oku ‘ikai ha‘o momo‘i tali koā? Vakai ki he ngaahi me‘a ‘oku nau talatalaaki‘i ai koe, hono taha?"
    },
    {
      "verse": 5,
      "text": "Ka ka ‘ikai toe tali ‘e Sīsū ha momo‘i me‘a ‘e taha; ko ia na‘e ofo ai ‘a Pailato."
    },
    {
      "verse": 6,
      "text": "Pea ‘oka hoko ‘a e kātoanga, na‘a ne fa‘a ‘ofa kiate kinautolu, ‘o vete ange ha pōpula ‘e taha, ‘a ia pē te nau kole ki ai."
    },
    {
      "verse": 7,
      "text": "Pea na‘e ai ha motu‘a na‘e hingoa ko Palāpasa, ‘a ia na‘e nofo ha‘isia fakataha mo ha ni‘ihi na‘e angatu‘u, ‘a ia ko e fa‘ahinga na‘e fai ha fakapō lolotonga ‘a e angatu‘u."
    },
    {
      "verse": 8,
      "text": "Pea ‘alu hake ‘a e kakai, ‘o nau kamata kole ke ne fai ma‘anautolu ‘o hangē ko ‘ene fa‘a fai."
    },
    {
      "verse": 9,
      "text": "Pea tali ‘e Pailato, ‘o ne pehē kiate kinautolu, ‘oku mou loto ke u vete atu ‘a e Tu‘i Siu?"
    },
    {
      "verse": 10,
      "text": "He na‘e hā kiate ia, tā ko e meheka kuo tukuange ai ia ‘e he hou‘eiki taula‘eiki."
    },
    {
      "verse": 11,
      "text": "Ka ko e hou‘eiki taula‘eiki na‘a nau o‘i ‘a e kakai ke ne vete mai mu‘a ‘a Palāpasa."
    },
    {
      "verse": 12,
      "text": "Pea toe tali ‘a Pailato, ‘o ne pehē kiate kinautolu, pea ko e ha ai ‘oku mou loto ke u fai kiate ia ‘oku mou ui ko e Tu‘i Siu?"
    },
    {
      "verse": 13,
      "text": "Pea nau toe kalanga, Kalusefai ia."
    },
    {
      "verse": 14,
      "text": "Pea pehē ‘e Pailato kiate kinautolu, He ko e hā ha me‘a kuo ne fai ‘oku kovi? Ka ka fakautuutu pē ‘enau kalanga, Kalusefai ia."
    },
    {
      "verse": 15,
      "text": "Pea ko Pailato, ko e me‘a ‘i he‘ene fie fai ‘a e me‘a ‘oku ‘ao mo e loto ‘o e kakai, na‘a ne vete ange ‘a Palāpasa kiate kinautolu, pea hili ‘ene kau‘imaea ‘a Sīsū, na‘a ne tuku ia ke kalusefai."
    },
    {
      "verse": 16,
      "text": "Pea taki ange ia ‘e he kau tau, ‘o hūfaki ki he loto‘ā, ‘a ia ko e Palasi; pea nau fakataha ‘a e vāhenga tau kātoa."
    },
    {
      "verse": 17,
      "text": "Pea nau ‘ai kiate ia ha kofu kulokula, pea nau fī ha kalauni talatala, pea ‘ai takai ‘i hono fofonga,"
    },
    {
      "verse": 18,
      "text": "pea nau kamata fetapa kiate ia, ‘o pehē, ‘Ēī Tu‘i Siu!"
    },
    {
      "verse": 19,
      "text": "Pea nau toutou taa‘i hono fofonga ‘aki ha kaho, pea nau ‘anuhi ia, pea nau tū‘ulutui ‘o hū kiate ia."
    },
    {
      "verse": 20,
      "text": "Pea hili ‘enau va‘inga‘aki ia, na‘a nau to‘o meiate ia ‘a e kofu kulokula, pea nau ‘ai ki ai hono kofu ‘o‘ona, pea nau taki atu ia ke kalusefai."
    },
    {
      "verse": 21,
      "text": "Pea tā na‘e ‘alu ange, ko ‘ene ha‘u mei ‘uta, ha motu‘a ko Saimone, ko e Sailine ia, pea ko e tamai ‘a ‘Ālekisānita mo Lūfusi; pea nau kouna ia ke fua hono kolosi."
    },
    {
      "verse": 22,
      "text": "Pea nau ‘ave ia ki he potu ko Kolokota, ‘a ia ko hono hiki, ko e potu ‘ulupoko."
    },
    {
      "verse": 23,
      "text": "Pea nau humaki atu kiate ia ha uaine kuo hu‘i ‘aki ‘a e mula: ka ka ‘ikai te ne tali."
    },
    {
      "verse": 24,
      "text": "Pea nau kalusefai ia, mo nau tufa hono ngaahi kofu, ‘o nau talotalo ki ai, pe ko hai fua ‘e ma‘u ‘a e ngaahi me‘a."
    },
    {
      "verse": 25,
      "text": "Pea kuo hoko hono tolu ‘o e houa ‘i he‘enau kalusefai ia."
    },
    {
      "verse": 26,
      "text": "Pea na‘e ai ha tohi ‘o e ‘uhinga ‘o hono tautea, ‘a ia na‘e tohi ‘o pehē."
    },
    {
      "verse": 27,
      "text": "Pea nau kalusefai fakataha mo ia ha ongo kaiha‘akau, ko e toko taha mei hono to‘omata‘u, mo e toko taha mei he to‘ohema."
    },
    {
      "verse": 28,
      "text": "Pea na‘e fakamo‘oni‘i ai ‘a e Tohi, ‘o pehē, Pea na‘e fakakau ia mo e kau maumau lao."
    },
    {
      "verse": 29,
      "text": "Pea ko e kakai na‘e ‘alu ange na‘a nau tālalakulaku ki ai, mo nau kalokalo honau ‘ulu, ‘o nau pehē, Uē! ‘a e tama holoki Fale Tapu ‘o langa ‘i he ‘aho ‘e tolu!"
    },
    {
      "verse": 30,
      "text": "‘Alu hifo mei he kolosi, ‘o fakahaofi koe."
    },
    {
      "verse": 31,
      "text": "Pehē foki mo e hou‘eiki taula‘eiki na‘a nau kau mo e kau sikalaipe ‘i he lau fetōtō‘aki ‘iate kinautolu, ‘o pehē, Na‘a ne fakahaofi ‘a e kakai kehe; ka ‘oku ‘ikai te ne lava ke fakahaofi ia."
    },
    {
      "verse": 32,
      "text": "Ko e Mīsaia tokua ‘eni, ko e Tu‘i ‘Isileli: pea tuku ke ne ‘alu hifo ni mei he kolosi, ke mau sio ki ai pea mau tui. Pea ko e ongo me‘a foki na‘e kalusefai mo ia na‘a na manuki‘i ia."
    },
    {
      "verse": 33,
      "text": "Pea ‘i he a‘u ki hono ono ‘o e houa, na‘e hoko ha po‘uli ki he fonua kotoa, ‘o a‘u ki hono hiva ‘o e houa."
    },
    {
      "verse": 34,
      "text": "Pea ‘i hono hiva ‘o e houa na‘e kalanga le‘o lahi ‘a Sīsū, ‘Iloi, ‘Iloi, lama sapakatani? ‘a ia ko hono hiki, Ko hoku ‘Otua, ko hoku ‘Otua, na‘a ke li‘aki au kae hā?"
    },
    {
      "verse": 35,
      "text": "Pea ko e ni‘ihi ‘iate kinautolu na‘e tutu‘u ofi mai, ‘i he‘enau fanongo ki ai na‘a nau pehē, Vakai, ‘oku ne ui ‘a ‘Ilaisiā."
    },
    {
      "verse": 36,
      "text": "Pea lele ha toko taha, ‘o lōmaki ha oma ‘i ha vinika, ‘o ne humaki ‘i ha kaho, ‘o ‘ange ke ne inu, he‘ene pehē, ‘Ē, tau vakai pe ‘e ha‘u ‘a ‘Ilaisiā ke ‘ohifo ia."
    },
    {
      "verse": 37,
      "text": "Pea he‘aki ‘e Sīsū ‘ene fu‘u kaila, ‘o ne hokotaki."
    },
    {
      "verse": 38,
      "text": "Pea na‘e mahaeua ‘a e tatau ‘o e Fale Tapu mei ‘olunga ki lalo,"
    },
    {
      "verse": 39,
      "text": "pea ko e senituliō na‘e tu‘u ofi mai, ‘o fehangahangai mo ia, ‘i he‘ene vakai ki he pehē ‘ene hokotaki, na‘a ne pehē, Tā na‘e mo‘oni pē ‘a e tangata ni: ko e ‘Alo ia ‘o e ‘Otua."
    },
    {
      "verse": 40,
      "text": "Pea na‘e nofo ai mo ha kau fefine ‘o nau mamata mai mei he mama‘o; ko honau ni‘ihi ‘a Mele mei Makitala, mo Mele ko e fa‘ē ‘a Sēmisi Si‘i mo Siose, pea mo Sālome,"
    },
    {
      "verse": 41,
      "text": "‘a ia na‘a nau muimui kiate ia ‘i he‘ene ‘i Kāleli, ‘o nau tauhi ki ai; pea mo ha tu‘unga fafine kehe, ‘a ia na‘a nau ō hake mo ia ki Selusalema."
    },
    {
      "verse": 42,
      "text": "Pea ‘i he‘ene efiafi hifo leva, pea koe‘uhi ko e Tokonaki ia, ‘a ia ko e ‘aho ‘oku mu‘omu‘a ‘i he Sāpate,"
    },
    {
      "verse": 43,
      "text": "ko ia ‘i he ‘alu ange ‘a Siosifa ko e ‘Alematea, (‘a ia ko e ‘eiki na‘e kau ‘i he falealea, pea ko e toko taha foki na‘e nofo ‘amanaki ki he Pule‘anga ‘o e ‘Otua) na‘a ne fakato‘oto‘a ‘o hū ki Loto‘ā kia Pailato, ‘o ne kole ‘a e sino ‘o Sīsū."
    },
    {
      "verse": 44,
      "text": "Pea pehē ‘e Pailato ‘i hono loto, ko e me‘a fakaofo ‘o kapau kuo ne pekia leva; ‘o ne ui ange ‘a e senituliō, ‘o ne fakafehu‘i kiate ia pe kuo fuofuoloa ange ‘ene pekia."
    },
    {
      "verse": 45,
      "text": "Pea ‘i he‘ene ‘ilo ki ai mei he senituliō, na‘a ne foaki ‘a e ‘anga‘anga kia Siosifa."
    },
    {
      "verse": 46,
      "text": "Pea hanga ia ‘o fakatau ha tupenu mahu‘inga; ‘o ne ‘ohifo ‘a Sīsū, ‘o ne fakakoloa ‘aki ia ‘a e tupenu, ‘o ne telio ia ‘i ha fonua loto, ‘a ia kuo ‘osi foa ‘i he maka, ‘o ne fakateka ha maka ke songo ‘aki ‘a e fonualoto."
    },
    {
      "verse": 47,
      "text": "Pea ko Mele mei Makitala, pea mo e Mele ko e fa‘ē ‘a Siose, na‘a na mo‘usioa ‘a e potu kuo telio ai ia."
    }
  ],
  "timestamp": "2025-08-08T15:57:06.811477"
}