{
  "book": "MIC",
  "book_name": "Micah",
  "chapter": 5,
  "version_id": 1307,
  "url": "https://www.bible.com/bible/1307/MIC.5",
  "verses": [
    {
      "verse": 1,
      "text": "TŪ te ke nofo fakakongakau koe, si‘i ta‘ahine tupu mei ha konga kau. “Kuo ne ‘ai ke ‘ākolo‘i kitautolu.” Te nau taa‘i ‘a e fakamaau ‘o ‘Isileli ‘i hono kou‘ahe ‘aki ‘a e mātā."
    },
    {
      "verse": 2,
      "text": "Pea ko koe, Pētelihema ‘Efalata, si‘i fau ke lau ‘i he ngaahi toko afe ‘o Siuta, ‘e ‘alu atu ha Taha meiate koe ma‘aku, ‘a ia te ne hoko ko e pule ‘o ‘Isileli; pea ko ‘ene ngaahi ‘alu ‘atu ‘oku talu mei mu‘a, mei he ngaahi ‘aho ‘o ‘ītāniti."
    },
    {
      "verse": 3,
      "text": "Ko ia te ne tukuange kinautolu, ‘o a‘u ki he taimi ‘o e fā‘ele ‘a e fefine fā‘ele: pea ko e toe ‘o hono kāinga te nau foki ke fakataha mo ha‘a ‘Isileli."
    },
    {
      "verse": 4,
      "text": "Pea te ne tu‘u, ‘o tauhi ‘i he ivi ‘o Sihova, ‘i he fotu ‘o e huafa ‘o Sihova ko hono ‘Otua: talu ai ‘enau nofo; he kuo hoko ia ‘o fotu ‘o a‘u ki he ngaahi ngata‘anga ‘o māmani."
    },
    {
      "verse": 5,
      "text": "Pea ‘e hoko ‘a e toko taha ko ia ko e melino‘anga: ka ha‘u ‘a ‘Āsilia ki hotau fonua, pea ka moe‘i ‘e ia hotau ngaahi palasi, te tau toki fokotu‘u ke fai mo ia ha fitu‘i tauhi, ‘io, ha valu‘i tangata ‘oku ma‘u lakanga."
    },
    {
      "verse": 6,
      "text": "Pea te nau fafanga ‘a e fonua ‘o Sīlia ‘aki ‘a e heletā, mo e fonua ‘o Nimilote ‘i hono ngaahi hū‘anga ko ia; te ne fakahaofi mei ‘Āsilia ‘i he‘ene ha‘u ki hotau fonua, pea ‘i he‘ene moe‘i hotau tafafonua."
    },
    {
      "verse": 7,
      "text": "Pea ‘e huluni ‘a e toenga ‘o Sēkope ‘i he ngaahi kakai lahi, hangē ko ha hahau meia Sihova, hangē ko e tō ‘a e ngaahi tulutā ‘uha ki he musie: ‘a ia ‘oku ‘ikai ke fakaongo ki ha ‘eiki, pea ‘oku ‘ikai ke tali ki ha‘a lāuvale."
    },
    {
      "verse": 8,
      "text": "‘E hoko foki ‘a e toenga ‘o Sēkope ki he ngaahi pule‘anga, ‘o lotolotoi ‘i he ngaahi kakai lahi, hangē ha laione ‘i he fanga manu ‘o e vao, hangē ha manu hau ‘i he ngaahi tākanga sipi mo kosi; ‘a ia, ka laka atu ia, ‘oku ne malaki mo hae, pea ‘oku ‘ikai ha taha ‘e mafakahaofi."
    },
    {
      "verse": 9,
      "text": "Ke hiki tā ho nima ki ho kau fakamamahi, Pea ke tu‘usi ho ngaahi fili kotoa."
    },
    {
      "verse": 10,
      "text": "Pea ‘e hoko ‘i he taimi ko ia–ko Sihova ia mei he Ta‘ehāmai–te u fakaeve ‘a e fanga hoosi ‘oku ‘iate koe, pea te u faka‘auha ho‘o ngaahi sāliote."
    },
    {
      "verse": 11,
      "text": "Pea te u tu‘usi ‘a e ngaahi kolo ‘o ho fonua, pea te u holoki ho ngaahi talitau‘anga kotoa:"
    },
    {
      "verse": 12,
      "text": "pea te u tu‘usi ‘a e toenga faituki ‘oku ke fai; pea ‘e ‘ikai toe ‘iate koe ha kau fai sausau:"
    },
    {
      "verse": 13,
      "text": "pea te u fakaeve ho ngaahi ‘īmisi mo ho‘o ngaahi pou tapu, ‘a ia ‘oku ‘iate koe; pea ‘e ‘ikai te ke toe hū ki he me‘a na‘e ngaohi ‘e ho nima."
    },
    {
      "verse": 14,
      "text": "Pea te u ta‘aki ‘a e ngaahi ‘āsela ‘oku ‘iate koe, pea te u maumau ho ngaahi kolo."
    },
    {
      "verse": 15,
      "text": "Pea te u fai sauni ‘i he ‘ita mo e kakaha ‘i he ngaahi pule‘anga ‘oku ‘ikai ke fakaongo."
    }
  ],
  "timestamp": "2025-08-08T15:56:44.537646"
}