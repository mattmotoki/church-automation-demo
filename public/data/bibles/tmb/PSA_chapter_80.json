{
  "book": "PSA",
  "book_name": "Psalms",
  "chapter": 80,
  "version_id": 1307,
  "url": "https://www.bible.com/bible/1307/PSA.80",
  "verses": [
    {
      "verse": 1,
      "text": "‘A KOE ko e tauhi ‘o ‘Isileli, ke ke fanongo mai, ‘A koe ‘oku taki ‘a Siosifa hangē ha fanga sipi, ‘A koe ‘oku ke ‘afioa ‘a e ongo Selupimi, ke ke ulo mai."
    },
    {
      "verse": 2,
      "text": "‘I he ‘ao ‘o ‘Ifalemi mo Penisimani mo Manase O‘io‘i ho fu‘u ivi, ‘o ha‘u mōmau fakaake."
    },
    {
      "verse": 3,
      "text": "Liliu kimautolu, ‘Elohimi; Pea tuku ke ulo mai ho fofonga ka mau mo‘ui ai."
    },
    {
      "verse": 4,
      "text": "‘E Sihova ‘Elohimi Sāpaoti, Ko futu ho‘o kohu he fai lotu ‘a ho kakai!"
    },
    {
      "verse": 5,
      "text": "Kuo ke ‘ange lo‘imata ma‘anau me‘akai, Pea ke fakainu lo‘imata ‘i ha ipu lahi."
    },
    {
      "verse": 6,
      "text": "Kuo ke tu‘utu‘uni kimautolu ko e me‘a ke kē ai ‘a e nofo fonua ni; Pea ‘oku luma noa pē ‘e homau ngaahi fili."
    },
    {
      "verse": 7,
      "text": "Liliu kimautolu, ‘Elohimi Sāpaoti; Pea tuku ke ulo mai ho fofonga ka mau mo‘ui ai."
    },
    {
      "verse": 8,
      "text": "Na‘a ke fakalanga ha vaine mei ‘Isipite; Na‘a ke kapusi ‘ani pule‘anga, ‘o hunuki ē."
    },
    {
      "verse": 9,
      "text": "Na‘a ke faka‘atā ki ai ‘i he‘ene tupu na, Pea ‘i he‘ene aka hifo leva na‘e fonu ‘a e fonua."
    },
    {
      "verse": 10,
      "text": "Ko hono malu na‘a ne ‘ufia ‘a e ngaahi mo‘unga, Pea ko hono ‘ulu‘ulu ‘a e ngaahi sita ‘a e ‘Otua."
    },
    {
      "verse": 11,
      "text": "Na‘a ne laku hono ngaahi va‘a ki he tahi, Pea a‘u ki he Vaitafe hono ngaahi huli."
    },
    {
      "verse": 12,
      "text": "Pea ko e hā ai kuo ke hae hono ‘ā, Kae toli ai ‘a e fononga kotoa ‘i he hala?"
    },
    {
      "verse": 13,
      "text": "‘Oku hele ia ‘e he nifo mei he vao tātā, Pea ‘oku keina ia ‘e he me‘a ‘oku ngale he toafa."
    },
    {
      "verse": 14,
      "text": "Foki mai mu‘a, ‘Elohimi Sāpaoti; ‘Afio hifo mei langi ‘o vakai, Pea ke ‘a‘ahi mai ki si‘i vaine ni."
    },
    {
      "verse": 15,
      "text": "‘O malu‘i ‘a e me‘a kuo tō ‘e ho to‘omata‘u, Mo e foha kuo ke tanu mālohi ma‘au."
    },
    {
      "verse": 16,
      "text": "Kuo tutu ‘aki ‘a e afi, kuo tā: ‘Oku nau ‘auha ‘i he tuputāmaki ho fofonga."
    },
    {
      "verse": 17,
      "text": "Ke uungi ‘e ho nima ‘a e tangata ‘i ho to‘omata‘u, ‘A e foha ‘o e tangata ne ke ngaohi ke mālohi ma‘au."
    },
    {
      "verse": 18,
      "text": "Pehē ‘e ‘ikai te mau hiki mei he ‘Afiona: ‘Ē, fakaake kimautolu mu‘a, Pea te mau tautapa ki ho huafa."
    },
    {
      "verse": 19,
      "text": "Liliu kimautolu, ‘e Sihova ‘Elohimi Sāpaoti; Tuku ke ulo mai ho fofonga ka mau mo‘ui ai."
    }
  ],
  "timestamp": "2025-08-08T15:55:33.757611"
}