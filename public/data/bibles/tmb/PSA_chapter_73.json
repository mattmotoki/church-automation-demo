{
  "book": "PSA",
  "book_name": "Psalms",
  "chapter": 73,
  "version_id": 1307,
  "url": "https://www.bible.com/bible/1307/PSA.73",
  "verses": [
    {
      "verse": 1,
      "text": "TĀ ko e koto lelei ‘a e tō‘onga ‘a e ‘Otua ki ‘Isileli, Kiate kinautolu ‘oku ma‘a honau ‘atamai."
    },
    {
      "verse": 2,
      "text": "Ka ko au na‘e toe si‘i ke humu hoku va‘e; Ko ‘eku laka na‘e meimei ko e koto tatele."
    },
    {
      "verse": 3,
      "text": "He na‘a ku meheka ki he kau fakamālohi, ‘Eku sio ki he tu‘umālie ‘a e ha‘a fai kovi."
    },
    {
      "verse": 4,
      "text": "He hangē ‘oku ‘ikai ke ha‘isia kinautolu: Pea ‘oku fefeka ai pē honau ngū."
    },
    {
      "verse": 5,
      "text": "‘Oku ‘ikai te nau mo‘ua ‘i he ongosia ‘o ha‘a vaivai; Pea ‘oku ‘ikai ke te‘ia kinautolu ‘o hangē ko ha‘a mālohi."
    },
    {
      "verse": 6,
      "text": "Ko ia ai, ‘oku nau kahoa ‘aki ‘a e fielahi; ‘Oku nau kofu ‘aki ‘a e fakamālohi."
    },
    {
      "verse": 7,
      "text": "Ko honau mata kuo poko he fu‘u sino: ‘Oku pā ki tu‘a ‘a e fu‘u fakakaukau ‘a honau loto."
    },
    {
      "verse": 8,
      "text": "‘Oku nau mata hihiki, ‘oku nau lea kovi, ‘Oku nau futa ‘aki ‘enau mā‘olunga he lau fakamālohi:"
    },
    {
      "verse": 9,
      "text": "Kuo nau ‘ai honau ngutu ‘i he langi, Pea hā‘ele atu honau ‘elelo ‘i māmani."
    },
    {
      "verse": 10,
      "text": "Ko ia ai, ‘oku tafoki hono kakai ‘o muimui ki ai: Ko ‘enau fie inu ha vai lahi."
    },
    {
      "verse": 11,
      "text": "Pea ‘oku nau lau, “‘O ‘ilo fēfē ‘a ‘Ela? Pea ko ‘Elioni, ‘oku ne mea‘i koā?"
    },
    {
      "verse": 12,
      "text": "Vakai, ko e kau angahala kinautolu na, Ka ‘oku nau tu‘umālie ai pē, ‘o fakalahi koloa.”"
    },
    {
      "verse": 13,
      "text": "Tā ko e kulanoa ‘eku toutou tafi hoku loto ke ma‘a, Mo ‘eku fanofano hoku nima ‘i he ta‘eangahala;"
    },
    {
      "verse": 14,
      "text": "He ‘oku fai hoku taa‘i ‘i he ‘aho kotoa, Pea ko e pongipongi fuli pē ‘oku fai hoku tautea."
    },
    {
      "verse": 15,
      "text": "Ka ne u tu‘utu‘uni ke pehē ‘eku lau, Tā te u fai hala ki he to‘utangata ‘o ho‘o fānau."
    },
    {
      "verse": 16,
      "text": "Pea ka u ka fakalaulauloto ke ‘ilo hono ‘uhinga, Ko e kavenga leva ki hoku mata."
    },
    {
      "verse": 17,
      "text": "Kae‘oua Kuo u hū ki he ngaahi potu tapu ‘o ‘Ela, ‘O sio ki honau iku‘anga."
    },
    {
      "verse": 18,
      "text": "Tā ‘oku ke ‘ai kinautolu ki he ngaahi potu ‘oku hekengofua: ‘Oku ke tulaki kinautolu ki he fu‘u ‘auha."
    },
    {
      "verse": 19,
      "text": "Hono ko e kemo kuo nau hoko ko e koto lusa! Kuo kai ‘o ‘osi kinautolu ‘e he ‘ū ilifia."
    },
    {
      "verse": 20,
      "text": "Hangē ha misi ‘oka ‘ā ha taha, Pehē, ‘e ‘Ātonai, ‘i ho‘o ofo hake na, Te ke ta‘etoka‘i kinautolu, he ko e ‘ata‘i me‘a."
    },
    {
      "verse": 21,
      "text": "He ko hoku loto na‘e toka konā, Pea ko hoku kofuua na‘e hangē kuo hoka:"
    },
    {
      "verse": 22,
      "text": "‘Io, kuo pehē ‘eku vale mo masiva ‘ilo; Ne u hoko ko e manu tofu pē ‘i ho ‘ao."
    },
    {
      "verse": 23,
      "text": "Ka ko e “Ko au” ko ia ‘oku ta fe‘ao ma‘u: Kuo ke puke hoku to‘omata‘u."
    },
    {
      "verse": 24,
      "text": "Te ke fale‘i au, ‘o taki hala, Pea hili ia te ke tali fakahū au ki he kolōlia."
    },
    {
      "verse": 25,
      "text": "Ko hai mo koe ‘oku ou ma‘u ‘i langi? Pea ‘oku ‘ikai ha‘aku toe manako ‘i māmani."
    },
    {
      "verse": 26,
      "text": "Ko hoku kakano mo hoku loto kuo ‘autalua; Ka ko e ‘Otua ‘a e mālohinga ‘o hoku loto, Mo hoku tofi‘a ‘o ta‘engata."
    },
    {
      "verse": 27,
      "text": "He vakai ‘e mole ‘a kinautolu ‘oku fakamama‘o meiate koe: Kuo ke faka‘auha ‘a kinautolu ‘oku kumi husepāniti kehe."
    },
    {
      "verse": 28,
      "text": "Ka ‘oku lelei kiate au ke fakaofiofi ki he ‘Otua: Kuo tu‘u ‘eku hūfanga ‘ia ‘Ātonai Sihova, Ke u ‘a‘au ho‘o ngaahi ngāue kotoa."
    }
  ],
  "timestamp": "2025-08-08T15:55:32.775381"
}