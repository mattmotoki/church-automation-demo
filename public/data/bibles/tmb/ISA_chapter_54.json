{
  "book": "ISA",
  "book_name": "Isaiah",
  "chapter": 54,
  "version_id": 1307,
  "url": "https://www.bible.com/bible/1307/ISA.54",
  "verses": [
    {
      "verse": 1,
      "text": "HIKI tuē, si‘i pa‘a, ‘A koe na‘e ‘ikai ke fanau; Pā mavava mo fākaulu, ‘A koe na‘e ‘ikai ke langā, He ‘oku tokolahi ‘a e fānau ‘a e fefine tākatu‘u ‘i he faka‘api ko e folofola ia ‘a Sihova."
    },
    {
      "verse": 2,
      "text": "Fakalahi ‘a e tu‘unga ‘o ho tēniti; pea ko e ngaahi tupenu ‘o ho fu‘u nofo‘anga, tuku ke nau falō atu; ‘oua ‘e ta‘ofi: fakaloloa ho‘o ngaahi maea, pea hunuki ke ma‘u ho ngaahi fa‘o."
    },
    {
      "verse": 3,
      "text": "He te ke pā atu ki to‘omata‘u mo to‘ohema, pea ko ho hako te ne tofi‘a ‘aki ‘a e ngaahi pule‘anga, pea te nau nofo‘i ‘ani kolo li‘aki."
    },
    {
      "verse": 4,
      "text": "‘Oua te ke manavahē, he ‘e ‘ikai fakamaa‘i koe; Pea ‘oua te ke puputu‘u, he ‘e ‘ikai ha me‘a te ke kula ai: He ‘e ngalo ‘iate koe ‘a e mā ‘i ho‘o nofo taka pē, Pea ‘e ‘ikai te ke toe manatu ‘a e manukia ‘o ho‘o nofo uitou."
    },
    {
      "verse": 5,
      "text": "He ko ho husepāniti ‘a e ‘Afio na‘a ne ngaohi koe; Ko Sihova Sāpaoti hono huafa: Pea ko ho Koeli ‘a e Tāpuhā ‘o ‘Isileli; ‘Oku ui ia ko e ‘Otua ‘o māmani kātoa."
    },
    {
      "verse": 6,
      "text": "He hangē ko e uaifi na‘e li‘aki, ‘o nofo loto mamahi, ‘oku pehē ho ui ‘e Sihova. “Ko e uaifi ‘o ‘ete talavou foki, ‘e lava hono motuhi atu?”–ko e folofola ia ‘a ho ‘Otua."
    },
    {
      "verse": 7,
      "text": "Na‘a ku li‘aki koe, ka ko e momo‘i kemo pē; Ka ko ‘eku tānaki mai koe, ‘e fai‘aki ha fu‘ufu‘unga faka‘atu‘i."
    },
    {
      "verse": 8,
      "text": "‘I he fā ‘eku ‘ita na‘a ku hanga kehe meiate koe ko e mōmeniti ‘e taha: Ka ko ‘eku tokanga kiate koe, ‘e fai‘aki ha ‘ofa ta‘engata– ko e folofola ia ‘a ho Koeli ko Sihova."
    },
    {
      "verse": 9,
      "text": "He ‘oku hangē eni kiate au ko e Lōmaki ‘a Noa: hangē na‘a ku fuakava ‘e ‘ikai toe hoko ki he fonua ‘a e Lōmaki ‘a Noa, ‘oku pehē ‘eku fuakava ‘e ‘ikai te u ‘ita kiate koe, pea ‘e ‘ikai te u ha‘aki valoki‘i koe."
    },
    {
      "verse": 10,
      "text": "Seuke, ‘e hiki nai ‘a e ngaahi mo‘unga, Pea ngaue ‘a e ngaahi potu mā‘olunga; Kae ‘ikai hiki ‘eku ‘ofa meiate koe, Pea ‘e ‘ikai ngaue ‘eku kovinānite melino– ko e folofola ia ‘a Sihova ‘oku ne faka‘atu‘i koe."
    },
    {
      "verse": 11,
      "text": "Si‘i fefine ta‘eliekina, si‘i afāngia, si‘i ta‘efakalelua, Vakai, ko au eni ‘oku ou fakatoka ho ngaahi maka ‘i he vali ‘uli‘uli, Pea ko ho maka tu‘unga te u ‘ai sāfaia."
    },
    {
      "verse": 12,
      "text": "Pea te u ‘ai ho ngaahi taua ko e maka-kula-koloa, Pea ko ho ngaahi matanikolo ko e koto maka ulo, Pea ko e kotoa ho kau‘ā ko e koto maka mahu‘inga."
    },
    {
      "verse": 13,
      "text": "Pea ko ho‘o fānau fua pē ko e kau ako ‘a Sihova; Pea lahi ‘a e fiemālie ‘i ho‘o fānau."
    },
    {
      "verse": 14,
      "text": "‘I he fai mā‘oni‘oni ‘e langa hake ai koe: Fakamama‘o mei he hoha‘a, He ‘oku ‘ikai ha‘o me‘a ke ke manavahē ai; Pea mei he mate ilifia, He ‘ikai ofi ‘a e me‘a kiate koe."
    },
    {
      "verse": 15,
      "text": "Sī, ‘oku nau fakatahataha mai ke langa tau, kae ‘atā ‘aupito mo au: Ko ia ‘oku fakalanga me‘a mo koe, Ko koe te ne tu‘utāmaki ai."
    },
    {
      "verse": 16,
      "text": "Vakai, ko au ia na‘a ku ngaohi ‘a e tufunga ‘Oku ne ifi ‘a e afi malala, ‘O fakatupu ‘a e mahafu ke fai‘aki ‘a e ngāue; Ko au foki na‘a ku fakatupu ‘a e tama faka‘auha ke maumau."
    },
    {
      "verse": 17,
      "text": "‘Ilonga ha mahafu ‘oku fa‘u ke fai‘aki ha kovi kiate koe, ‘E ‘ikai sia‘a; Pea ‘ilonga ha ‘elelo ‘oku hopo mo koe ‘i he fakamaau, Te ke fakahalaia. Ko e ‘inasi eni ‘o e kau tamaio‘eiki ‘a Sihova, Pea ko ‘enau fakatonuhia meiate au– ko Sihova ia mei he Ta‘ehāmai."
    }
  ],
  "timestamp": "2025-08-08T15:56:05.849239"
}