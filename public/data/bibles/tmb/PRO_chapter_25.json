{
  "book": "PRO",
  "book_name": "Proverbs",
  "chapter": 25,
  "version_id": 1307,
  "url": "https://www.bible.com/bible/1307/PRO.25",
  "verses": [
    {
      "verse": 1,
      "text": "KO eni foki ‘ani palōvepi ‘a Solomone, ‘A ia na‘e hiki ‘e he kau tangata ‘a Hesekaia ko e Tu‘i Siuta."
    },
    {
      "verse": 2,
      "text": "Ko e lāngilangi ‘o e ‘Otua ke fufū me‘a: Ka ko e lāngilangi ‘o e ngaahi tu‘i ke hakule me‘a."
    },
    {
      "verse": 3,
      "text": "Ko e langi, ko ‘ene mā‘olunga. Pea ko māmani, ko ‘ene taumama‘o, Mo e finangalo ‘o e ngaahi tu‘i–ko e ta‘emahakulea ia."
    },
    {
      "verse": 4,
      "text": "‘Ave ‘a e efe mei he siliva, Pea ‘e ‘alu atu mei ai ha ipu ki he tufunga:"
    },
    {
      "verse": 5,
      "text": "‘Ave ‘a e angahala mei he ‘ao ‘o e tu‘i, Pea ‘e tu‘u hono taloni ‘i he faitotonu."
    },
    {
      "verse": 6,
      "text": "‘Oua ‘e fai hangē ko ha ‘eiki ‘i he ‘ao ‘o e tu‘i, Pea ‘oua ‘e tu‘u ‘i he potu ‘o ha‘a mā‘olunga;"
    },
    {
      "verse": 7,
      "text": "He ‘oku ngutuhua ange ke nau pehē mai kiate koe, “Ma‘uma‘u hake,” ‘I hao tuku ki lalo ‘i ha ‘eiki, ‘A ia na‘a ke kilo ki ai ‘anenai."
    },
    {
      "verse": 8,
      "text": "‘Oua ‘e ‘alu fakavave ke hopo mo ha taha, Na‘a iku ki he me‘a ni, “Ko e hā ‘au ‘e fai?” ‘oka fakamaa‘i koe ‘e he toko taha ko ē."
    },
    {
      "verse": 9,
      "text": "Ka ai ha‘amo fakakikihi mo ha taha, fai pē, Kae‘oua ‘e fakahā ai ‘a e me‘a ne tala fufū ‘e ha taha kehe:"
    },
    {
      "verse": 10,
      "text": "Na‘a fakaongokovi‘i koe ‘e ia ‘oku fanongo, Pea ‘ikai toe foki mai ho ongoongolelei."
    },
    {
      "verse": 11,
      "text": "Koni ‘āpele koula ‘i he ‘ainga siliva, Ko e lea ia ‘oku tautaungamālie hono lea‘aki."
    },
    {
      "verse": 12,
      "text": "Ko e hau koula, Mo e kahoa koula tongi, Ko e malanga poto ia mo e telinga ‘oku fanongo."
    },
    {
      "verse": 13,
      "text": "Ko e fakamokomoko ‘aki ‘a e sinou ‘i he taimi ututa‘u, Ko e tuha ia ‘o e talafekau tōnunga ki he kakai na‘e fekau ia: He ‘oku ne fakamānava hake hono hou‘eiki."
    },
    {
      "verse": 14,
      "text": "Ko e loa mo e matangi, kae ‘ikai ‘uha, Ko e tangata ia ‘oku pōlepole he‘ene foaki loi."
    },
    {
      "verse": 15,
      "text": "Ko e fakama‘uma‘u ‘ete ‘ita, ‘e fakaloto‘i ai ‘a e angi; Pea ‘oku fesi hui ‘e he ‘elelo molū."
    },
    {
      "verse": 16,
      "text": "Kuo ke ‘ilo ha honi? kai pē ke fe‘unga mo koe; Na‘a ke pāhia ai, ‘o ke lua‘aki."
    },
    {
      "verse": 17,
      "text": "Fakasi‘isi‘i ki he tu‘u ho va‘e ki he fale ‘o ho kaume‘a; Na‘a faifai pea ne pāhia ‘iate koe, ‘o fehi‘a."
    },
    {
      "verse": 18,
      "text": "Ha kolo mo ha heletā mo ha ngahau māsila, Ko e tangata ia ‘oka tu‘u ko e fakamo‘oni loi ki hono kaungā‘api."
    },
    {
      "verse": 19,
      "text": "Ko e nifo kuo hele, Mo e va‘e kuo heu, Ko e falala ia ki he kākā ‘i he ‘aho ‘o e faingata‘a."
    },
    {
      "verse": 20,
      "text": "Ko e to‘o hoto kote he ‘aho momoko, Ko e lingi ‘a e vinika ki he sota, Ko e tuha ia ‘o e hiva ‘ani hiva ki he loto kovi."
    },
    {
      "verse": 21,
      "text": "Kapau ‘oku fiekaia ho fili, Fafanga ia; Kapau ‘oku ne fie inua, ‘Ange hano inu:"
    },
    {
      "verse": 22,
      "text": "He ko ho‘o fai pehē, Te ke fokotu‘u ai ‘a e ngaahi malala‘i afi ki hono ‘ulu; Pea ko Sihova te ne totongi ai kiate koe."
    },
    {
      "verse": 23,
      "text": "Ko e matangi tokelau ‘oku ne fakatupu ‘uha; Pehē ‘a e fofonga mamahi ‘e ha ‘elelo lau fufū."
    },
    {
      "verse": 24,
      "text": "‘Oku ngutuhua ange ‘ete nofo ‘i ha tuliki ‘o ha tu‘a fale, ‘I he‘ete ‘apitanga mo ha fefine fa‘a kē."
    },
    {
      "verse": 25,
      "text": "Ko e vai momoko ki ha taha mate he fie inu, Ko e tuha ia ‘o e ongoongolelei mei ha fonua mama‘o."
    },
    {
      "verse": 26,
      "text": "Ko e matavai kuo kele‘i, Mo e fauniteni kuo maumau, Ko e faitotonu ia kuo uesia ‘i he ‘ao ‘o e angahala."
    },
    {
      "verse": 27,
      "text": "Ko e kai honi lahi ‘oku ‘ikai lelei: pea ‘oku pehē pē mo e fiema‘u lāngilangi."
    },
    {
      "verse": 28,
      "text": "Ko e kolo kuo holo, ‘o ‘ikai kei ai hano ‘ā, Ko e tangata ia ‘oku ‘ikai mapuke hono loto."
    }
  ],
  "timestamp": "2025-08-08T15:55:49.641331"
}