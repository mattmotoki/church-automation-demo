{
  "book": "GEN",
  "book_name": "Genesis",
  "chapter": 5,
  "version_id": 1307,
  "url": "https://www.bible.com/bible/1307/GEN.5",
  "verses": [
    {
      "verse": 1,
      "text": "KO E tohi to‘utangata eni ‘o e hako ‘o ‘Ātama. ‘I he taimi na‘e fakatupu ai ‘e he ‘Otua ‘a ‘Ātama, na‘a ne ngaohi ia ‘i he tatau ‘o e ‘Otua:"
    },
    {
      "verse": 2,
      "text": "na‘a ne fakatupu ‘a kinaua ko e tangata mo e fefine; pea ne tāpuaki‘i ‘a kinaua, pea ne fakahingoa ‘a kinaua ko ‘Ātama, ‘i he ‘aho ‘o hona fakatupu."
    },
    {
      "verse": 3,
      "text": "Pea kuo mo‘ui ‘a ‘Ātama ko e ta‘u ‘e uangeau mā tolungofulu, pea ne ma‘u ha foha na‘a ne hokosi ia, pea ‘i hono ‘īmisi; pea ne fakahingoa ia ko Seti:"
    },
    {
      "verse": 4,
      "text": "pea ko e fuoloa ‘o ‘Ātama hili ‘ene ma‘u ‘a Seti ko e ta‘u ‘e fitungeau: pea ne ma‘u mo ha ngaahi foha mo ha ngaahi ‘ōfefine."
    },
    {
      "verse": 5,
      "text": "Pea ko e fuoloa ‘o e mo‘ui ‘a ‘Ātama ko e ta‘u ‘e hivangeau mo e ta‘u ‘e tolungofulu; pea pekia."
    },
    {
      "verse": 6,
      "text": "Pea kuo mo‘ui ‘a Seti ko e ta‘u ‘e uangeau mo e ta‘u ‘e nima, pea ne ma‘u ha foha ko ‘Īnosi:"
    },
    {
      "verse": 7,
      "text": "pea mo‘ui atu ‘a Seti hili ‘ene ma‘u ‘a ‘Īnosi ko e ta‘u ‘e fitungeau mo e ta‘u ‘e fitu, pea ne ma‘u mo ha ngaahi foha mo ha ngaahi ‘ōfefine:"
    },
    {
      "verse": 8,
      "text": "pea ko e fuoloa ‘o Seti ko e ta‘u ‘e hivangeau mo e ta‘u ‘e hongofulu mā ua; pea pekia."
    },
    {
      "verse": 9,
      "text": "Pea kuo mo‘ui ‘a ‘Īnosi ko e ta‘u ‘e teau mo e ta‘u ‘e hivangofulu, pea ne ma‘u ha foha ko Keinani:"
    },
    {
      "verse": 10,
      "text": "pea mo‘ui atu ‘a ‘Īnosi hili ‘ene ma‘u ‘a Keinani ko e ta‘u ‘e fitungeau mo e ta‘u ‘e hongofulu mā nima, pea ne ma‘u mo ha ngaahi foha mo ha ngaahi ‘ōfefine:"
    },
    {
      "verse": 11,
      "text": "pea ko e fuoloa ‘o ‘Īnosi ko e ta‘u ‘e hivangeau mo e ta‘u ‘e nima; pea pekia."
    },
    {
      "verse": 12,
      "text": "Pea kuo mo‘ui ‘a Keinani ko e ta‘u ‘e teau mo e ta‘u ‘e fitungofulu, pea ne ma‘u ha foha ko Mahalaleli;"
    },
    {
      "verse": 13,
      "text": "pea mo‘ui atu ‘a Keinani hili ‘ene ma‘u ‘a Mahalaleli ko e ta‘u ‘e fitungeau mo e ta‘u ‘e fāngofulu, pea ne ma‘u mo ha ngaahi foha mo ha ngaahi ‘ōfefine:"
    },
    {
      "verse": 14,
      "text": "pea ko e fuoloa ‘o Keinani ko e ta‘u ‘e hivangeau mo e ta‘u ‘e hongofulu; pea pekia."
    },
    {
      "verse": 15,
      "text": "Pea kuo mo‘ui ‘a Mahalaleli ko e ta‘u ‘e teau mo e ta‘u ‘e onongofulu mā nima, pea ne ma‘u ha foha ko Sēleti:"
    },
    {
      "verse": 16,
      "text": "pea mo‘ui atu ‘a Mahalaleli hili ‘ene ma‘u ‘a Sēleti ko e ta‘u ‘e fitungeau mo e ta‘u ‘e tolungofulu, pea ne ma‘u mo ha ngaahi foha mo ha ngaahi ‘ōfefine:"
    },
    {
      "verse": 17,
      "text": "pea ko e fuoloa ‘o Mahalaleli ko e ta‘u ‘e valungeau mo e ta‘u ‘e hivangofulu mā nima; pea pekia."
    },
    {
      "verse": 18,
      "text": "Pea kuo mo‘ui ‘a Sēleti ko e ta‘u ‘e teau mo e ta‘u ‘e onongofulu mā ua, pea ne ma‘u ha foha ko ‘Īnoke:"
    },
    {
      "verse": 19,
      "text": "pea mo‘ui atu ‘a Sēleti hili ‘ene ma‘u ‘a ‘Īnoke ko e ta‘u ‘e valungeau, pea ne ma‘u mo ha ngaahi foha mo ha ngaahi ‘ōfefine:"
    },
    {
      "verse": 20,
      "text": "pea koe fuoloa ‘o Sēleti ko e ta‘u ‘e hivangeau mo e ta‘u ‘e hongofulu mā ua; pea pekia."
    },
    {
      "verse": 21,
      "text": "Pea kuo mo‘ui ‘a ‘Īnoke ko e ta‘u ‘e teau mo e ta‘u ‘e onongofulu mā nima, pea ne ma‘u ha foha ko Mētuisela:"
    },
    {
      "verse": 22,
      "text": "pea takaua ‘a ‘Īnoke mo e ‘Otua hili ‘ene ma‘u ‘a Mētuisela ‘i he ta‘u ‘e uangeau, pea ne ma‘u mo ha ngaahi foha mo ha ngaahi ‘ōfefine:"
    },
    {
      "verse": 23,
      "text": "pea ko e fuoloa ‘o ‘Īnoke koe ta‘u ‘e tolungeau mo e ta‘u ‘e onongofulu mā nima."
    },
    {
      "verse": 24,
      "text": "Pea takaua ‘a ‘Īnoke mo e ‘Otua; pea ‘iloange kuo ‘ikai; he na‘e ‘ave ia ‘e he ‘Otua."
    },
    {
      "verse": 25,
      "text": "Pea kuo mo‘ui ‘a Mētuisela ko e ta‘u ‘e teau mo e ta‘u ‘e valungofulu mā fitu, pea ne ma‘u ha foha ko Lēmeki;"
    },
    {
      "verse": 26,
      "text": "pea mo‘ui atu ‘a Mētuisela hili ‘ene ma‘u ‘a Lēmeki ko e ta‘u ‘e fitungeau mo e ta‘u ‘e valungofulu mā ua, pea ne ma‘u mo ha ngaahi foha mo ha ngaahi ‘ōfefine:"
    },
    {
      "verse": 27,
      "text": "pea ko e fuoloa ‘o Mētuisela ko e ta‘u ‘e hivangeau mo e ta‘u ‘e onongofulu mā hiva; pea pekia."
    },
    {
      "verse": 28,
      "text": "Pea kuo mo‘ui ‘a Lēmeki ko e ta‘u ‘e teau mo e ta‘u ‘e valungofulu mā ua, pea ne ma‘u ha foha:"
    },
    {
      "verse": 29,
      "text": "pea ne fakahingoa ia ko Noa [ko Mālōlō], he‘ene pehē, Ko eni ia te ne fakafiemālie kitautolu mei he‘etau ngāue mo e mamahi ‘a hotau nima, ‘a ia ‘oku tupu mei he kelekele ne fakamala‘ia ‘e Sihova."
    },
    {
      "verse": 30,
      "text": "Pea mo‘ui atu ‘a Lēmeki hili ‘ene ma‘u ‘a Noa ko e ta‘u ‘e nimangeau mo e ta‘u ‘e hivangofulu mā nima, pea ne ma‘u mo ha ngaahi foha mo ha ngaahi ‘ōfefine:"
    },
    {
      "verse": 31,
      "text": "pea ko e fuoloa ‘o Lēmeki ko e ta‘u ‘e fitungeau mo e ta‘u ‘e fitungofulu mā fitu; pea pekia."
    },
    {
      "verse": 32,
      "text": "Pea kuo fe‘unga ‘a Noa mo e ta‘u ‘e nimangeau: pea ne ma‘u ‘e Noa ha ngaahi foha ko Semi, mo Hami, mo Sēfeti."
    }
  ],
  "timestamp": "2025-08-08T15:53:43.768753"
}