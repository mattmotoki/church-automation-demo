{
  "book": "JOB",
  "book_name": "Job",
  "chapter": 22,
  "version_id": 1307,
  "url": "https://www.bible.com/bible/1307/JOB.22",
  "verses": [
    {
      "verse": 1,
      "text": "PEA tali ‘e ‘Elifasi mei Tīmani, ‘o ne pehē."
    },
    {
      "verse": 2,
      "text": "Na‘a mo e tangata mālohi te ne lava koā ke ‘aonga kia ‘Ela? Seuke, ‘e ‘aonga ‘a e tangata ‘atamai kiate ia pē."
    },
    {
      "verse": 3,
      "text": "‘E ma‘u ha me‘a ‘e Sātai koe‘uhi ko ho‘o faitotonu? Pe fakalahi ‘ene koloa ‘i ho‘o fakahaohaoa ho ngaahi ‘alunga?"
    },
    {
      "verse": 4,
      "text": "Ko hono manavahē koā ‘oku ne akonaki‘i ai koe, ‘Oku ne hopo mo koe ‘i he fakamaau?"
    },
    {
      "verse": 5,
      "text": "‘Ikai ko e lahi pē ho‘o kovi? Mo e ta‘efa‘alaua ho‘o faihala?"
    },
    {
      "verse": 6,
      "text": "Tala atu, na‘a ke ‘eke talifaki mei he kāinga tu‘unga‘a pē, Pea ke to‘o ‘a e kofu kae telefua."
    },
    {
      "verse": 7,
      "text": "Tala‘ehai na‘a ke ‘ange ha vai ki he fie inu. Pea na‘a ke fakafisi ki he kole me‘akai ‘a e fiekaia."
    },
    {
      "verse": 8,
      "text": "Tokua ko e nima mālohi ‘oku ‘o‘ona ‘a e fonua. Pea ko ha‘a ‘ilonga pē ke nofo ai."
    },
    {
      "verse": 9,
      "text": "Ko si‘i kau uitou na‘a ke fekau ke ‘alu mola pē. Pea ko e nima ‘o e tamai mate ‘oku laiki."
    },
    {
      "verse": 10,
      "text": "Ko hono ō ē ‘oku loki koe ‘aki ‘a e ngaahi tauhele. Pea ‘oku faka‘ohofi koe ‘e he fakailifia fakafokifā."
    },
    {
      "verse": 11,
      "text": "Pea na‘a ‘oku ‘ikai te ke ‘ilo‘i ‘a e po‘uli, Mo e lōmaki ‘oku ne fakapulonga koe."
    },
    {
      "verse": 12,
      "text": "‘Ikai ko e taupotu ‘o langi ‘a ‘Elohā? Pea vakai ‘a e ngaahi fetu‘u hono ‘ikai mā‘olunga!"
    },
    {
      "verse": 13,
      "text": "Pea ke pehē nai, “Ko e hā ‘oku ‘ilo ‘e ‘Ela? ‘E ‘asi ‘ene fakamaau ‘i he po‘uli matolu?"
    },
    {
      "verse": 14,
      "text": "Ko e ngaahi ‘ao na ko e pulonga kiate ia, Pea ‘ikai te ne ‘ilo mai, Pea ko e aku pē ‘o langi ‘oku fai ai ‘ene hā‘ele.”"
    },
    {
      "verse": 15,
      "text": "Te ke piki pē ki he hala tupu‘a, ‘A ia ne foua ‘e he kau pāte‘i angahala?"
    },
    {
      "verse": 16,
      "text": "‘A kinautolu na‘e fena te‘eki hoko honau taimi, Na‘e tafe atu ‘a e tu‘unga kolo hangē ha vai."
    },
    {
      "verse": 17,
      "text": "‘A ia na‘a nau pehē kia ‘Ela, “Hiki meiate kimautolu;” Pea, “Ko e hā ‘e fai ‘e Sātai ma‘atautolu?”"
    },
    {
      "verse": 18,
      "text": "‘Osi, ko ia na‘a ne fakafonu honau fale ‘i he lelei. Ke mama‘o meiate au foki ‘a e fāliunga ‘a e kau angahala!"
    },
    {
      "verse": 19,
      "text": "‘E sio ki ai ‘a e kau mā‘oni‘oni pea te nau fiefia. Pea kata kakae ki ai ‘a e kau ‘ata‘atā."
    },
    {
      "verse": 20,
      "text": "“Tā ‘oku faka‘auha ‘a e kakai na‘e tu‘u kiate kitautolu, Pea kuo kai ‘e he afi ‘enau hulu.”"
    },
    {
      "verse": 21,
      "text": "Fai ke mo vālelei mo ‘Ene ‘Afio, pea ke melino; ‘E ha‘u ai ‘a e tu‘umālie kiate koe."
    },
    {
      "verse": 22,
      "text": "Tali mu‘a ha fono ‘e tō mei hono fofonga. Pea ‘ai ‘ene folofola ki ho loto."
    },
    {
      "verse": 23,
      "text": "Kapau te ke foki ‘aupito kia Sātai, ‘e toe langa koe; Kapau te ke fakamama‘o ‘a e kovi mei ho tēniti."
    },
    {
      "verse": 24,
      "text": "Pea ke ke tuku ‘a e koula-maka ki he efu. Mo e ‘Ōfela ki he maka ‘o e halanga vai;"
    },
    {
      "verse": 25,
      "text": "Pea ‘e hoko ‘a Sātai ko ho‘o tu‘unga koula-maka, Mo ho‘o siliva ngingila."
    },
    {
      "verse": 26,
      "text": "Tala atu, te ke toki fiefia ‘ia Sātai, Pea ke tāngaki hake kia ‘Elohā."
    },
    {
      "verse": 27,
      "text": "Te ke lotu kiate ia, pea te ne ongo‘i koe; Pea te ke fakaai ho‘o ngaahi tukumo‘ui."
    },
    {
      "verse": 28,
      "text": "Pea te ke tu‘utu‘uni ha me‘a, pea ‘e tu‘u ma‘a u; Pea ‘e hopo ‘a e maama ki ho ngaahi ‘alunga."
    },
    {
      "verse": 29,
      "text": "Kapau ‘e tōkilalo ha ni‘ihi, pea te ke pehē, Fai ha hiki hake; Pea ‘e fakamo‘ui ‘e He‘ene ‘Afio ha anga vaivai."
    },
    {
      "verse": 30,
      "text": "Te ne fakahaofi ha taha ‘oku ‘ikai tonuhia: ‘Io, ‘e fakahaofi ‘a e toko taha ko ia koe‘uhi ko e ma‘a ho nima."
    }
  ],
  "timestamp": "2025-08-08T15:55:17.131456"
}