{
  "book": "PSA",
  "book_name": "Psalms",
  "chapter": 17,
  "version_id": 1307,
  "url": "https://www.bible.com/bible/1307/PSA.17",
  "verses": [
    {
      "verse": 1,
      "text": "‘EIKI, ke ke ongo‘i ‘a e totonu, fofonga ki he‘eku tautapa; He tala‘ehai ‘oku ‘alu atu mei he ngutu kākā."
    },
    {
      "verse": 2,
      "text": "Ke ‘alu atu mei ho fofonga hoku fakamaau; Ko ho ongo fo‘i fofonga na ‘oku na vakai ‘a e totonu."
    },
    {
      "verse": 3,
      "text": "Kuo ke ‘eke hoku loto; Kuo ke ‘a‘ahi mai ‘i he pō; Kuo ke sivi mai kae ‘ikai ‘ilo ha efe ‘iate au. Kuo ai koā ha‘aku fakakaukau kovi? ‘E ‘ikai ‘alu atu ‘i hoku ngutu."
    },
    {
      "verse": 4,
      "text": "Ka lau ki he tau‘aki tangata, Ko e me‘a ‘i he ngaahi lea ‘a ho fofonga Ko au Kuo u faka‘ehi‘ehi Mei he ‘alunga ‘o e fakamālohi."
    },
    {
      "verse": 5,
      "text": "Ko e ta‘ofi tu‘u ‘eku laka ki ho topuva‘e, Ko e me‘a ia kuo ‘ikai humu ai ‘eku hā‘ele."
    },
    {
      "verse": 6,
      "text": "Ko au Kuo u tautapa atu ki he ‘Afiona; He ‘oku ke tali au, ‘e ‘Otua: Ke ke ofe‘i ho fofonga kiate au, ‘O tokanga ki he‘eku lau."
    },
    {
      "verse": 7,
      "text": "Fai ‘a e ngaahi ‘ofa ‘ilonga, ‘A koe ‘oku ke malu‘i ‘a e kau hūfanga Mei he kau mākeke hake ki ho nima to‘omata‘u na."
    },
    {
      "verse": 8,
      "text": "Ke ke tauhi au ‘o hangē ha tama‘imata Fufū au ‘i he malu ‘o ho kapakau na."
    },
    {
      "verse": 9,
      "text": "Koe‘uhi ko e kau kovi ‘oku laiki au, ‘A hoku ngaahi fili fīta‘a ‘oku ‘ākolo‘i au."
    },
    {
      "verse": 10,
      "text": "Ko honau ngako ‘oku nau ‘opo ai; Ko honau ngutu ‘oku lea fielahi."
    },
    {
      "verse": 11,
      "text": "‘Oku mau laka ki hē; kuo ‘osi ‘enau kāpui mai: ‘Oku fakamama‘u ‘enau sio ke tulaki."
    },
    {
      "verse": 12,
      "text": "Hangē tofu pē ha laione ‘oku holi ke haea, Pe ha laione mui ‘oku tokotoaki ‘i he toitoi‘anga."
    },
    {
      "verse": 13,
      "text": "Tu‘u hake mu‘a, ‘e Sihova, Fakafetaulaki kiate ia: Tulaki pē ‘ena Fakahaofi ‘eku mo‘ui mei he kakai kovi ‘aki ho‘o heletā."
    },
    {
      "verse": 14,
      "text": "‘Io, mei he kau siana na ‘aki ho nima, ‘Eiki, Mei he kau siana fakaetaimi ‘Oku nau tofi‘a ‘aki ‘a e mo‘ui ni, Pea ‘oku ke fakafonu honau mānava ‘aki ho‘o tokonaki, ‘Oku nau topono (tokua) ‘i he ma‘u fānau tangata, Pea ‘oku nau tuku ki he‘enau tamaiki ‘enau toenga koloa."
    },
    {
      "verse": 15,
      "text": "Ka ko au–ka u mamata mu‘a ki ho fofonga ‘i he mā‘oni‘oni: Ka u topono mu‘a ‘i ha‘aku ‘ā hake ‘i ho‘o ha totonu mai."
    }
  ],
  "timestamp": "2025-08-08T15:55:24.198529"
}