{
  "book": "PSA",
  "book_name": "Psalms",
  "chapter": 25,
  "version_id": 1307,
  "url": "https://www.bible.com/bible/1307/PSA.25",
  "verses": [
    {
      "verse": 1,
      "text": "‘E Sihova, ‘Oku ou hapai hake hoku laumālie kiate koe."
    },
    {
      "verse": 2,
      "text": "‘E ‘Otua, Kuo u falala ki he ‘Afiona; Ke ‘oua ā na‘a ku mā: ‘Oua ‘e pole ‘iate au hoku ngaahi fili na."
    },
    {
      "verse": 3,
      "text": "‘Āua! ko e kau matatali ki he ‘Afiona ‘e ‘ikai fakamā; ‘E fakamā pē ‘a kinautolu ‘oku fai kākā tu‘unga‘a."
    },
    {
      "verse": 4,
      "text": "‘Eiki, faka‘ilo mai ho ngaahi founga; Ako kiate au ho ngaahi ‘alunga."
    },
    {
      "verse": 5,
      "text": "Tataki au ‘i ho‘o mo‘oni, pea ako kita; He ko koe hoku ‘Otua Fakamo‘ui‘anga; Ko koe ‘oku ou ‘amanaki ki ai he ‘aho kotoa."
    },
    {
      "verse": 6,
      "text": "Manatu, ‘Eiki, ki ho‘o faka‘atu‘i mo e fai ‘ofa; He ‘oku talu mei tuai ia."
    },
    {
      "verse": 7,
      "text": "Ko e ngaahi hia ‘o ‘ete talavou, mo ‘eku ngaahi angahala, ‘oua ‘e manatua: Ko ho‘o manatu mai ke taau mo ho‘o ‘ofa, Koe‘uhi ā, ‘Eiki, ko e lelei ‘o e ‘Afiona."
    },
    {
      "verse": 8,
      "text": "‘Oku lelei mo angatonu ‘a Sihova, Ko ia ai, ‘oku ne hulu ‘a e hala ki he kau hē na."
    },
    {
      "verse": 9,
      "text": "Ko e anga vaivai te ne tataki ‘i he me‘a ‘oku ngofua: ‘Io, ko e anga vaivai te ne ako ki ai hono hala ‘o‘ona."
    },
    {
      "verse": 10,
      "text": "Ko e ngaahi hala kotoa ‘o e ‘Eiki ko e koto ‘ofa mo e mo‘oni Kiate kinautolu ‘oku tauhi ‘ene fuakava, mo ‘ene ngaahi fakamo‘oni."
    },
    {
      "verse": 11,
      "text": "Koe‘uhi ko ho huafa, ‘Eiki– Pe‘i fakamolemole ‘a ‘eku kovi, he ko e me‘a lahi."
    },
    {
      "verse": 12,
      "text": "Ko e fe‘ia ‘a e tangata ‘oku ‘apasia ki he ‘Eiki? Te ne hulu ia ki he hala ‘e fili ki ai."
    },
    {
      "verse": 13,
      "text": "‘E ‘apitanga ‘i he monū hono loto; Pea ‘e ma‘u ‘a e fonua ‘e hono hako."
    },
    {
      "verse": 14,
      "text": "Ko e talanoa fufū mo Sihova ‘oku ma‘a e kakai ‘oku ‘apasia kiate ia, Pea ko ‘ene fuakavá, ko e fakahinohino me‘a."
    },
    {
      "verse": 15,
      "text": "‘Oku hanga ma‘u pē hoku mata kia Sihova; He ko ia ia te ne fakahao mai hoku va‘e mei he kupenga."
    },
    {
      "verse": 16,
      "text": "Hanga kiate au, pea ke ‘alo‘ofa mai, He Kuo u toko taha, pea tu‘utāmaki."
    },
    {
      "verse": 17,
      "text": "Ko e ‘efihia hoku loto ke ke faka‘ata‘atā; Pea fakahao mai au mei hoku ngaahi faingata‘a."
    },
    {
      "verse": 18,
      "text": "Me‘a mai ki he‘eku mamahi, mo ‘eku ongosia; Pea ‘ave kotoa ‘eku ngaahi hia."
    },
    {
      "verse": 19,
      "text": "Me‘a ki hoku ngaahi fili he ‘oku nau tokolahi; Pea ko ‘enau fehi‘a kiate au ko e fehi‘a fakafāsifasi."
    },
    {
      "verse": 20,
      "text": "Tauhi ‘eku mo‘ui, ‘o hamusi kita; Ke ‘oua na‘a ku mā, he Kuo u hūfanga ki he ‘Afiona."
    },
    {
      "verse": 21,
      "text": "Ke male‘ohi au ‘e he haohaoa mo e loto totonua; He ‘oku ou nofo ‘o sio ki he ‘Afiona."
    },
    {
      "verse": 22,
      "text": "Vete ‘a ‘Isileli, ‘Otua ē Mei he‘ene mamahi fua pē."
    }
  ],
  "timestamp": "2025-08-08T15:55:25.421707"
}