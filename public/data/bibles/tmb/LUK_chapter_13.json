{
  "book": "LUK",
  "book_name": "Luke",
  "chapter": 13,
  "version_id": 1307,
  "url": "https://www.bible.com/bible/1307/LUK.13",
  "verses": [
    {
      "verse": 1,
      "text": "PEA na‘e ha‘u ha tu‘unga me‘a ‘i he taimi ko ia, ‘o nau ongoongoa kia Sīsū ‘a e kau Kāleli ni‘ihi, ‘a ia na‘e felingiaki honau toto ‘e Pailato fakataha mo ‘enau ngaahi feilaulau."
    },
    {
      "verse": 2,
      "text": "Pea tali ‘e ia ‘o ne pehē kiate kinautolu, ‘oku mou mahalo koā ne angahala ange ‘a e kau Kāleli ko ia ‘i he kakai Kāleli kehe, ko e pehē honau fakamamahi‘i?"
    },
    {
      "verse": 3,
      "text": "Tala atu, na‘e ‘ikai; kaekehe, te mou tu‘utāmaki pehē kotoa pē, ‘o kapau ‘e ‘ikai te mou fakatomala."
    },
    {
      "verse": 4,
      "text": "Pea ko e toko hongofulu mā valu ko ia na‘e ta‘omia ‘o mate ‘i he holo ‘a e taua ‘i Sailoame, ‘oku mou mahalo koā na‘e lahi honau mo‘ua ‘i he kakai kotoa pē na‘e nofo ‘i Selusalema?"
    },
    {
      "verse": 5,
      "text": "Tala atu, na‘e ‘ikai: kaekehe, te mou tu‘utāmaki kotoa pē hangē ko ia, ‘o kapau ‘e ‘ikai te mou fei mo fakatomala."
    },
    {
      "verse": 6,
      "text": "Na‘a ne lea‘aki foki ‘a e fakatātā ko eni: Tokua na‘e ai ha toko taha na‘e ‘i ai ‘ene fu‘u fiki kuo tō ‘i he‘ene ngoue vaine; pea ha‘u ia ko e kumi ha fua ai, kae ‘ikai ‘ilo."
    },
    {
      "verse": 7,
      "text": "Pea pehē ‘e ia ki he tauhi ‘o e ngoue vaine, Vakai, ko hono tolu mālō ‘eni ‘o e ta‘u mo ‘eku ha‘u ko e kumi ha fua ‘i he fu‘u fiki ni, ‘o ‘ikai ma‘u: tā ia, mo e maumau kelekele."
    },
    {
      "verse": 8,
      "text": "Ka ka tali ‘e ia, ‘o ne pehē ki ai, ‘Eiki, tuku ai pē ‘i he ta‘u ni foki, kae‘oua ke u keli takai mo taufetuku ki ai."
    },
    {
      "verse": 9,
      "text": "Hei‘ilo ‘e faifai pea fua: pea ka ‘ikai, pea ke toki tā."
    },
    {
      "verse": 10,
      "text": "Pea ko e Sāpate ‘e taha na‘a ne fai ‘ene ako ‘i ha falelotu."
    },
    {
      "verse": 11,
      "text": "Pea na‘e ‘i ai tokua ha fefine kuo hongofulu mā valu ta‘u ‘a e ‘iate ia ha fa‘ahikehe fakavaivai sino, pea kuo mo‘u pīkoua ia, ‘o ‘ikai te ne lava ke tu‘u totonu ‘aupito."
    },
    {
      "verse": 12,
      "text": "Pea ‘i he vakai ‘e Sīsū kiate ia, na‘a ne kalanga ‘o pehē ki ai, Fefine, kuo vete koe mei ho vavai‘anga."
    },
    {
      "verse": 13,
      "text": "Pea ne ‘ai hono ongo nima ki ai, pea kēvekeva tonu leva ia, ‘o ne fakamālō‘ia ‘a e ‘Otua."
    },
    {
      "verse": 14,
      "text": "Ka ko e pule ‘o e falelotu na‘a ne ‘ita, koe‘uhi kuo fai ‘e Sīsū ‘ene faito‘o ‘i he Sāpate, pea ne hanga ‘o lea ki he kakai, ‘oku ‘i ai ‘a e ‘aho ‘e ono, ‘a ia ‘oku ngofua ai ke tau ngāue; ko ia mou omi ‘i he ngaahi ‘aho ko ia ke faito‘o, ‘o ‘oua ‘i he ‘aho Sāpate."
    },
    {
      "verse": 15,
      "text": "Ka ka tali ‘e he ‘Eiki ki ai, ‘o ne pehē, ‘A e kau mā‘oni‘oni loi! ‘ikai ‘oku mou takitaha vete ange mei he fale manu ‘i he Sāpate ‘a ‘ene pulu pe ko ‘ene ‘asi, ‘o taki ke fakainu?"
    },
    {
      "verse": 16,
      "text": "Ka ko e fefine ni ko e hako totonu ‘o ‘Epalahame, pea kuo no‘otaki ia ‘e Sētane, ‘io ‘o hongofulu mā valu ta‘u, pea na‘e ‘ikai koā ngofua ke vete ia mei hono no‘otekina, neongo ko e ‘aho Sāpate?"
    },
    {
      "verse": 17,
      "text": "Pea ‘i he‘ene lea pehē; pea ‘ilonga hono ngaahi fili, na‘e mā: ka ka fiefia ‘a e fu‘u fakataha kotoa ‘i he ngaahi me‘a fungani na‘a ne fai."
    },
    {
      "verse": 18,
      "text": "Ko ia na‘a ne hanga ‘o lea ‘o pehē, ‘oku hangē nai ko e hā ‘a e Pule‘anga ‘o e ‘Otua? ‘io te u fakatatau nai ia ki he hā?"
    },
    {
      "verse": 19,
      "text": "‘Oku tatau mo ha tenga‘i mūsita, ‘a ia na‘e to‘o ‘e ha tangata, ‘o tō ‘i he‘ene ngoue tapu; pea ne tupu, ‘o hoko ko e fu‘u ‘akau; pea nofo‘ia hono ngaahi va‘a ‘e he fanga manupuna ‘o e ‘atā."
    },
    {
      "verse": 20,
      "text": "Pea ne toe lea, Ko e hā nai ha me‘a te u fakatatau ki ai ‘a e Pule‘anga ‘o e ‘Otua?"
    },
    {
      "verse": 21,
      "text": "‘Oku tatau ia mo ha lēvani, ‘a ia na‘e to‘o ‘e ha fefine, ‘o tuku fufū ‘i ha tatanga mahoa‘a ‘e tolu, kae‘oua ke fai lēvani hono kotoa."
    },
    {
      "verse": 22,
      "text": "Pea ne fononga atu ‘i he ngaahi kolo, mo e ngaahi vilisi, ‘o ne fai ako ai, ko ‘ene faka‘a‘au atu ki Selusalema."
    },
    {
      "verse": 23,
      "text": "Pea lea ange ‘e ha taha ki ai, ‘Eiki, ‘oku toko si‘i koā ‘a e kakai ‘e fakamo‘ui? Pea lea ‘a Sīsū kiate kinautolu."
    },
    {
      "verse": 24,
      "text": "Mo u tōtōivi ke hū ‘i he matapā fāsi‘i: he ‘oku ou tala atu, ‘oku ai ha tokolahi te nau feinga ke hū, kae ‘ikai te nau lava."
    },
    {
      "verse": 25,
      "text": "Ka toki tu‘u ‘a e tangata‘eiki, ‘o tāpuni ‘a e matapā, pea mou hanga ‘o tutu‘u ‘i tu‘a mo tukituki ‘i he matapā, ‘o mou pehē, ‘Eiki ke ke to‘o kiate kimautolu; pea te ne tali ‘o lea atu, ‘oku ‘ikai te u ‘ilo kimoutolu pe ko e kakai mei fē."
    },
    {
      "verse": 26,
      "text": "Toki kamata fakamatala ‘e kimoutolu, ‘ē, na‘a mau fa‘a kai mo inu mo koe pea na‘a ke faiako‘i homau ngaahi mala‘e."
    },
    {
      "verse": 27,
      "text": "Ka te ne pehē, ‘Oku ou tala atu, ‘oku ‘ikai te u ‘ilo pe ko e kakai mei fē kimoutolu; tu‘u atu meiate au, ‘a kimoutolu kotoa pē ‘a e kau ngāue ‘a Ta‘etotonu."
    },
    {
      "verse": 28,
      "text": "Ko e potu ia ‘e toki hoko ai ‘a e tangi mo e fengai‘itaki ‘o e nifo, ‘oka mou ka sio kia ‘Epalahame, mo ‘Aisake, mo Sēkope, mo e kau Palōfita kotoa pē, ‘oku nau ‘i he Pule‘anga ‘o e ‘Otua, ka ko kimoutolu kuo kapusi kitua‘ā."
    },
    {
      "verse": 29,
      "text": "Pea ‘e ha‘u ha kakai mei Hangahake, mo Hangahifo, mo e Tokelau, mo e Tonga, pea te nau keinanga ‘i he Pule‘anga ‘o e ‘Otua."
    },
    {
      "verse": 30,
      "text": "Pea ko eni, ‘oku ‘i ai ‘a e ni‘ihi muimui te nau mu‘omu‘a, pea ‘oku ‘i ai ‘a e ni‘ihi mu‘omu‘a te nau muimui."
    },
    {
      "verse": 31,
      "text": "‘I he taimi ko ia na‘e ‘unu‘unu mai ha ni‘ihi ‘i he kau Fālesi, ‘o nau pehē kiate ia, Ke ke hiki mei he potu ni, ‘o fononga: he ‘oku me‘a ‘a Hēlota ke tāmate‘i koe."
    },
    {
      "verse": 32,
      "text": "Pea folofola ‘e ia kiate kinautolu, Mou ‘alu ‘o tala ki he fōkisi ko ia, Ko eni, ko e ‘aho ni mo e ‘apongipongi te u fai ai ‘eku kapusi tēvolo, mo faka‘osi ‘eku faito‘o, pea ‘i hono ‘aho tolu pea u ‘osi."
    },
    {
      "verse": 33,
      "text": "Ka kuo pau ke u fai fononga he ‘aho ni, mo e ‘apongipongi, mo e ‘aho ‘oku hoko: he ‘anefē ia ha tu‘utāmaki ha palōfita ‘o mama‘o mo Selusalema?"
    },
    {
      "verse": 34,
      "text": "‘A Selusalema! ‘a Selusalema1 ‘a e kolo ‘oku fakapoongi ‘a e kau palōfita, mo tolongi ‘a e kakai ‘oku talafekau ki ai! hono tu‘o taha ‘eku loto ke tānaki ho‘o fānau, ‘o hangē ko e tānaki ‘e he motu‘a moa hono fānganga ‘o‘ona ki hono lalo kapakau, ka na‘e ‘ikai te mou loto ki ai!"
    },
    {
      "verse": 35,
      "text": "Ko eni kuo motuhi atu kiate kimoutolu ‘a homou fale: pea ‘oku ou tala atu, ‘e ‘ikai ‘aupito te mou toe sio kiate au, kae‘oua ke mou pehē, Hoto ‘ofa kiate ia ‘oku hoko mai ‘i he huafa ‘o e ‘Eiki."
    }
  ],
  "timestamp": "2025-08-08T15:57:10.391478"
}