{
  "book": "JER",
  "book_name": "Jeremiah",
  "chapter": 15,
  "version_id": 1307,
  "url": "https://www.bible.com/bible/1307/JER.15",
  "verses": [
    {
      "verse": 1,
      "text": "PEA folofola ‘a Sihova kiate au: Neongo e tu‘u ‘i hoku ‘ao ‘a Mōsese mo Sāmiuela, ‘e ‘ikai malele hoku loto ki he kakai ni, Kapusi mei hoku ‘ao ke nau ‘alu."
    },
    {
      "verse": 2,
      "text": "Pea ka faifai pea nau pehē kiate koe, Te mau ‘alu ki fē? Pea te ke pehē kiate kinautolu, Ko e folofola eni ‘a Sihova: Ko ia kuo tuhu‘i ki he mate faka‘auha, te ne ‘alu ki he mate faka‘auha; pea ko ia kuo tuhu‘i ki he heletā, ki he heletā; pea ko ia kuo tuhu‘i ki he honge, ki he honge; pea ko ia kuo tuhu‘i ki he pōpula, ki he pōpula."
    },
    {
      "verse": 3,
      "text": "Pea ‘oku ou fokotu‘u ha kalasi ‘e fā ke ngaohi kinautolu–ko Sihova ia mei he Ta‘ehāmai–ko e heletā ke tāmate‘i, pea ko e fanga kulī ke fehae, pea ko e manupuna ‘o e ‘atā mo e manu ‘o e fonua ke keina mo faka‘auha."
    },
    {
      "verse": 4,
      "text": "Pea te u tuku kinautolu ko e me‘a ke tekatali ‘aki ‘e he ngaahi pule‘anga ‘o māmani, koe‘uhi ko Manase foha ‘o Hesekaia ko e Tu‘i Siuta, koe‘uhi ko e me‘a na‘a ne fai ‘i Selusalema."
    },
    {
      "verse": 5,
      "text": "He ko hai te ne maumau‘ia ‘iate koe, ‘e Selusalema? pea ko hai te ne hohoi ‘iate koe? pea ko hai te ne afe ke ‘ilo pe kuo ke fēfē?"
    },
    {
      "verse": 6,
      "text": "Ta‘ahine, kuo ke li‘aki au–ko Sihova ia mei he Ta‘ehāmai–‘oku ke fakaholomui: ko ia, ‘oku mafao atu hoku nima ke faka‘auha koe; kuo u fiu ‘i he momou."
    },
    {
      "verse": 7,
      "text": "Pea te u tapili kinautolu ‘aki ha ī ‘i he ngaahi matanikolo ‘o e fonua; te u faka-ta‘e-ha-fānau kinautolu, te u faka‘auha hoku kakai; ko honau ngaahi ‘alunga ‘oku ‘ikai te nau foki mei ai."
    },
    {
      "verse": 8,
      "text": "Kuo tokolahi si‘onau ngaahi uitou ‘i he ‘one‘one ‘o e tahi: kuo u ‘omi kiate kinautolu–‘io, ki he fa‘ē ‘a e fu‘u siana–ha taha ‘oku vete ho‘atā: kuo u tuku ke tō kiate ia fakafokifā ‘a e mamahi mo e fakailifia."
    },
    {
      "verse": 9,
      "text": "‘Oku vaivai ‘a si‘i fefine kuo ne fanau‘i ha toko fitu; ‘oku ne tuku atu hono laumālie; ‘oku tō hono la‘ā kei fu‘u ‘aho; kuo fakamaa‘i mo fakapuputu‘u ia; pea ko honau toenga te u tuku ki he heletā ‘i he ‘ao ‘o honau ngaahi fili–ko Sihova ia mei he Ta‘ehāmai."
    },
    {
      "verse": 10,
      "text": "‘Oiauē kita, ‘alā ko ‘eku fa‘ē, na‘a ke fanau‘i au ko e tangata fakakikihi, mo e tangata fakalanga kē ki māmani kātoa! Tala‘ehai kuo u nō pa‘anga atu, pe kuo u nō pa‘anga mai; ka ‘oku kau kotoa ‘i hoku tūvangia."
    },
    {
      "verse": 11,
      "text": "Folofola ‘a Sihova, Tala atu, te u poupou koe ke lelei; tala atu, te u ngaohi ‘a e fili na ke fakakolekole kiate koe ‘i he taimi ‘o e kovi, mo e taimi ‘o e faingata‘a."
    },
    {
      "verse": 12,
      "text": "‘E lava ‘e ha taha ke fesi ‘a e ‘aione, ‘a e ‘aione ‘o e tokelau, mo e palasa?"
    },
    {
      "verse": 13,
      "text": "Ko ho mālohinga mo ho‘o koloa te u tuku ke vetea ta‘eha totongi, ‘io, ke fai ia koe‘uhi ko ho‘o ngaahi angahala kehekehe, pea ‘i ho ngaahi feitu‘u kehekehe."
    },
    {
      "verse": 14,
      "text": "Pea te u tuku ke ‘alu ia mo ho ngaahi fili ki ha fonua ‘oku ‘ikai te ke ‘ilo ki ai; he ‘oku ai ha afi ‘oku vela ‘i he‘eku ‘ita, kuo tafu ia ke fai kiate kimoutolu."
    },
    {
      "verse": 15,
      "text": "Ko koe, ‘Eiki, ‘oku ke ‘afio‘i: manatu‘i au mo ‘a‘ahi mai, pea ke fai ha sauni ma‘aku ‘i hoku kau fakatanga: ‘oua ‘e ‘ave au ‘i he fakatotoka ho houhau:"
    },
    {
      "verse": 16,
      "text": "ke ke mea‘i ‘oku ou kātaki manuki koe‘uhi ko koe. Na‘e fetaulaki mo au ho‘o ngaahi folofola, pea u kai ia; pea na‘e hoko ho‘o ngaahi lea ko hoku nēkeneka‘anga, mo e fiefia‘anga ‘o hoku loto: he na‘e ui‘aki au ho huafa, ‘e Sihova, ko e ‘Otua Mohu Hōsitē."
    },
    {
      "verse": 17,
      "text": "Na‘e ‘ikai te u nofo ki he sō ‘a e kau kata, pe te u tome‘e: na‘a ku nofo toko taha pē, koe‘uhi na‘e ‘iate au ho nima; he na‘a ke fakafonu au ‘i he ‘ita mamahi."
    },
    {
      "verse": 18,
      "text": "Ko e hā ‘oku ta‘engata ai ‘eku mamahi, pea matamatakovi hoku lavea, ‘o ‘ikai ‘aonga ha faito‘o? Te ke hoko mo‘oni kiate au hangē ko e me‘a faka‘amanakinoa, ha vai ‘oku ‘ikai ke tu‘uma‘u?"
    },
    {
      "verse": 19,
      "text": "Ko ia, ko e folofola eni ‘a Sihova: Kapau te ke foki mai, pea te u toe ‘omi koe ke tu‘u ‘i hoku ‘ao; pea kapau te ke tatala ‘a e mahu‘inga mei he efe, te ke hoko ‘o hangē ko hoku ngutu. ‘E foki kiate koe ‘a e fa‘ahinga ko ē, ka ko koe ‘e ‘ikai te ke foki kiate kinautolu."
    },
    {
      "verse": 20,
      "text": "Pea ‘oku ou tuku koe ki he kakai ni ko e ‘ā palasa kuo teu ki he tau; ko ia neongo ‘enau tau‘i koe, kae ‘ikai te nau lava‘i koe: he ‘oku ou ‘iate koe ‘e au ke tokoni‘i mo fakahaofi–ko Sihova ia mei he Ta‘ehāmai."
    },
    {
      "verse": 21,
      "text": "‘Io, te u fakahaofi koe mei he nima, ‘o e kau kovi, pea te u vete koe mei he puke ‘a e kau fakamālohi."
    }
  ],
  "timestamp": "2025-08-08T15:56:11.239923"
}