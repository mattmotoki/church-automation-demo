{
  "book": "1KI",
  "book_name": "1 Kings",
  "chapter": 4,
  "version_id": 1307,
  "url": "https://www.bible.com/bible/1307/1KI.4",
  "verses": [
    {
      "verse": 1,
      "text": "KO ia na‘e ha‘u ‘a Kingi Solomone ki ‘Isileli kātoa."
    },
    {
      "verse": 2,
      "text": "Pea ko eni ‘a e hou‘eiki na‘a ne ma‘u: ko ‘Asalaia foha ‘o Sātoki ko e minisitā;"
    },
    {
      "verse": 3,
      "text": "ko ‘Eliholefi mo ‘Āhaia, ko e ongo foha ‘o Sisa, na‘e sikalaipe; ko Sihosafate foha ‘o ‘Ahiluti na‘e ‘a‘ana ‘a e tohi Kalonikali;"
    },
    {
      "verse": 4,
      "text": "pea ko Penaia foha ‘o Sihoiata na‘e pule ki he tau; pea ko Sātoki mo ‘Āpaiata ko e ongo taula‘eiki;"
    },
    {
      "verse": 5,
      "text": "pea ko ‘Asalaia foha ‘o Nētane na‘a ne pule ki he kau tala fatongia; pea ko Sāputi ko e foha ‘o Nētane na‘e minisitā ko e fakafe‘ao ‘o e tu‘i:"
    },
    {
      "verse": 6,
      "text": "pea ko ‘Ahisali na‘e pule ki he Loto‘ā; mo ‘Ātonilami foha ‘o ‘Āpeta na‘e pule ki he ngāue fakafonua."
    },
    {
      "verse": 7,
      "text": "Pea na‘e ‘ia Solomone ha kau tala fatongia ‘e toko hongofulu mā ua na‘e fokotu‘u ki ‘Isileli kātoa, pea na‘a nau tokonaki ma‘a e tu‘i mo hono fale; na‘a nau takitaha ha māhina ke fafanga."
    },
    {
      "verse": 8,
      "text": "Pea ko honau hingoa eni: ko Peni-Hua, ‘i he fonua mo‘unga ‘o ‘Ifalemi:"
    },
    {
      "verse": 9,
      "text": "ko Peni-tēkeli, ‘i Mākasi, mo Sa‘alipimi, mo Pete-sēmesi, mo ‘Eiloni-pete-Hānani:"
    },
    {
      "verse": 10,
      "text": "ko Peni-hēseti, ‘i ‘Alupoti; na‘e kau kiate ia ‘a Soko, mo e fonua kotoa ‘o Hēfeli:"
    },
    {
      "verse": 11,
      "text": "ko Peni-‘Apinatape, ‘i he potu tafungofunga kotoa ‘o Toa; na‘a ne ma‘u ‘a Tāfati ko e ‘ōfefine ‘o Solomone mōno ‘unoho:"
    },
    {
      "verse": 12,
      "text": "ko Pā‘ama foki foha ‘o ‘Ahiluti, ‘i Ta‘anaki, mo Mekito, mo Petesani kātoa ‘oku ‘i he tafa‘aki ‘o Saletani, mei he talalo ‘o Sisilili, ‘io, mei Petesani ‘o a‘u ki ‘Ēpelimehola, ‘o a‘u ki he potu ki kō ‘o Siokemamai:"
    },
    {
      "verse": 13,
      "text": "ko Peni-kepa ‘i Lemoti-kiliati; na‘e kau kiate ia ‘a e ‘ū vilisi ‘o Siaili foha ‘o Manase, ‘a ia ‘oku ‘i Kiliati, ‘o‘ona foki ‘a e feitu‘u ko ‘Ākopa, ‘a ia ‘oku ‘i Pēsani; ko e onongofulu‘i kolo lalahi na‘e ‘aa‘i, pea ko hono me‘a fakama‘u na‘e palasa."
    },
    {
      "verse": 14,
      "text": "Ko ‘Ahinatape foha ‘o ‘Ito na‘e ‘ave ki Mehanemi:"
    },
    {
      "verse": 15,
      "text": "ko ‘Ahima‘asi na‘e fai ‘i Nafitalai: ko ia foki na‘a ne mali mo Pasemati ko e ‘ōfefine ‘o Solomone:"
    },
    {
      "verse": 16,
      "text": "ko Pā‘ana foha ‘o Husai, ‘i ‘Āseli, mo Pealoti:"
    },
    {
      "verse": 17,
      "text": "ko Siosafate foha ‘o Pālua ‘i ‘Īsaka:"
    },
    {
      "verse": 18,
      "text": "ko Simi foha ‘o ‘Ela ‘i Penisimani:"
    },
    {
      "verse": 19,
      "text": "ko Kepa foha ‘o ‘Uli, ‘i he fonua ‘o Kiliati, ko e fonua ‘o Sīhoni ko e Tu‘i ‘Āmoli mo ‘Oki ko e Tu‘i. Pēsani; pea ko ia pē taha na‘e tala fatongia ‘i he fonua ko ē."
    },
    {
      "verse": 20,
      "text": "Na‘e tokolahi ‘a Siuta mo ‘Isileli, ‘o hangē ko e ‘one‘one ‘i he matātahi, ‘o nau kai mo inu mo fakafiefia."
    },
    {
      "verse": 21,
      "text": "Pea ko Solomone na‘e tāfataha ‘i he ngaahi Pule‘anga mei he Vaitafe ki he fonua ‘o e kau Filisitia, pea ki he kau‘ā ‘o ‘Isipite; na‘a nau tukuhau mo tali fatongia kia Solomone lolotonga ‘ene mo‘ui."
    },
    {
      "verse": 22,
      "text": "Pea ko e me‘akai ‘a Solomone ki he ‘aho ‘e taha ko e tolungeau‘i efa ‘o e ‘elito‘i mahoa‘a, mo e onongeau‘i efa ‘o e mahoa‘a noa;"
    },
    {
      "verse": 23,
      "text": "ko e hongofulu‘i pulu fafanga, mo e uofulu‘i pulu mei he vao, mo e teau‘i sipi: tukukehe ‘a e fanga tia mo e kaseli, mo e poki, mo e manupuna fafanga."
    },
    {
      "verse": 24,
      "text": "He na‘a ne tu‘i fakaleveleva ‘i he kauvai ‘o e Vaitafe, mei Tīfisa ‘o a‘u ki Kesa, ki he ngaahi tu‘i kotoa pē ‘o e feitu‘u ko ia ‘o e Vaitafe: pea na‘a nau melino mo e ngaahi feitu‘u takatakai."
    },
    {
      "verse": 25,
      "text": "Toki nofo fiemālie ‘a Siuta mo ‘Isileli takitaha ‘i hono lolo vaine mo lolo fiki, mei Tani ‘o a‘u ki Peasipa, lolotonga ‘a e mo‘ui ‘a Solomone."
    },
    {
      "verse": 26,
      "text": "Pea na‘e ma‘u ‘e Solomone ha loki tu‘unga hoosi mo sāliote ‘e fā mano, mo e kau heka hoosi ‘e taha mano mā ua afe."
    },
    {
      "verse": 27,
      "text": "Pea ko e kau tala fatongia ko ē na‘a nau tokonaki ma‘a Kingi Solomone, mo kinautolu kotoa na‘e ‘unu‘unu ki he tēpile ‘o Kingi Solomone, takitaha ‘i hono māhina: na‘e ‘ikai te nau tuku ke masiva ha me‘a."
    },
    {
      "verse": 28,
      "text": "Ko e pa‘ale foki, mo e kau‘i koane ma‘a e fanga hoosi, mo e fanga hoosi fekau, na‘e ‘omi ki he potu na‘a ne ‘i ai, ‘o fakatatau ki he nafa ‘o e tangata takitaha."
    },
    {
      "verse": 29,
      "text": "Pea na‘e foaki ‘e he ‘Otua kia Solomone ‘a e poto, mo e faiva lahi ‘aupito, mo e ‘atamai kuo fano, ‘o hangē ko e ‘one‘one ‘oku ‘i he matātahi."
    },
    {
      "verse": 30,
      "text": "Pea na‘e hulu ‘a e poto ‘a Solomone ‘i ha‘a Hahake kātoa, pea ‘i he poto kotoa pē ‘o ‘Isipite."
    },
    {
      "verse": 31,
      "text": "He na‘a ne poto ‘i he tangata kotoa pē; ‘ia ‘Ētani ko e ha‘a Sala, mo Hēmani, mo Kalikoli, mo Tālata, ko e hako‘i Māholi: pea na‘e pavake hono ongoongo ki he ngaahi pule‘anga takatakai."
    },
    {
      "verse": 32,
      "text": "Pea ne fa‘u ha paloveepi ‘e tolu afe: pea ko ‘ene ngaahi ta‘anga na‘e taha afe mā nima."
    },
    {
      "verse": 33,
      "text": "Pea ne fakamatala ‘akau, ‘o fai mei he sita ‘oku ‘i Lepanoni, ‘o a‘u ki he ‘īsope ‘oku tu‘u ‘i he ‘ā: na‘a ne fakamatala foki ‘a e fanga manu, mo e manupuna, mo e manu totolo, mo e ika."
    },
    {
      "verse": 34,
      "text": "Pea na‘e omi ha ni‘ihi mei he ngaahi kakai kotoa pē ke fanongo ki he poto ‘a Solomone, ha ni‘ihi mei he ngaahi tu‘i kotoa pē ‘o māmani, ‘a ia kuo nau fanongo ki he‘ene poto."
    }
  ],
  "timestamp": "2025-08-08T15:54:42.047531"
}