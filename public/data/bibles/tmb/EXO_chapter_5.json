{
  "book": "EXO",
  "book_name": "Exodus",
  "chapter": 5,
  "version_id": 1307,
  "url": "https://www.bible.com/bible/1307/EXO.5",
  "verses": [
    {
      "verse": 1,
      "text": "PEA hili ia na‘e ‘alu atu ‘a Mōsese mo ‘Ēlone, ‘o na fakahā kia Felo, ‘o pehē, Ko e folofola eni ‘a Sihova ko e ‘Otua ‘o ‘Isileli, Tukuange hoku kakai ke fai ha kātoanga kiate au ‘i he Toafa."
    },
    {
      "verse": 2,
      "text": "Pea tali ‘a Felo, Ko hai ‘a Sihova ke u tokanga ai ki he‘ene lea, ‘o tuku atu ‘a ‘Isileli? ‘Oku ‘ikai te u ‘ilo ‘a Sihova, pea ‘e ‘ikai foki te u tuku atu ‘a ‘Isileli."
    },
    {
      "verse": 3,
      "text": "Pea na‘a na pehē, Ko e ‘Otua ‘o ha‘a Hepelū kuo ne hā‘ele mai kiate kimautolu: ko ia ke mau ‘alu mu‘a ki he Toafa, ko e vaa‘i hala ‘o e ‘aho ‘e tolu, ke feilaulau kia Sihova ko homau ‘Otua; na‘a ne taa‘i kimautolu ‘aki ‘a e mahaki faka‘auha, pe ko e heletā."
    },
    {
      "verse": 4,
      "text": "Pea folofola kiate kinaua ‘e he Tu‘i ‘Isipite, ‘E Mōsese mo ‘Ēlone, ko e hā ‘oku mo fakalelu‘i ai ‘a e kakai mei he‘enau ngāue? Mou ō ki ho‘omou ngaahi kavenga."
    },
    {
      "verse": 5,
      "text": "Pea folofola ‘a Felo; Vakai, ‘oku tokolahi eni ‘a e kau tuku‘uta na, pea ‘oku mo fakamālōlō kinautolu mei he‘enau ngaahi kavenga."
    },
    {
      "verse": 6,
      "text": "Pea na‘e tu‘utu‘uni ‘e Felo ‘i he ‘aho ko ia ki he kau ‘ōfisa na‘e pule ki he kakai, mo honau kau matāpule, ‘o pehē,"
    },
    {
      "verse": 7,
      "text": "‘E ‘ikai te mau toe ‘ange kau‘i koane ki he kakai ke ngaohi ‘aki ‘a e maka ‘umea, ‘o hangē ko e taimi mu‘a: tuku ke nau ‘alu ‘o tufi kau‘i koane ma‘anautolu."
    },
    {
      "verse": 8,
      "text": "Ka ko e lau ‘o e ngaahi maka ‘umea, ‘a ia na‘a nau ngaohi mu‘a, te mau hilifaki ai pē kiate kinautolu; ‘e ‘ikai te mau fakasi‘isi‘i ki ai: he ‘oku nau fakapikopiko, ko ia ‘oku nau tangi ai ‘o pehē, Ke mau ‘alu ‘o feilaulau ki homau ‘Otua."
    },
    {
      "verse": 9,
      "text": "Fakamamafa ange ‘a e ngāue ‘a e kau siana na, koe‘uhi ke nau mo‘ua ai, ‘o ‘ikai tokanga ki he ngaahi tala launoa."
    },
    {
      "verse": 10,
      "text": "Pea ‘alu atu ‘a e kau ‘ōfisa ‘o e kakai mo ‘enau kau matāpule, ‘o nau lea ki he kakai, ‘o pehē, Ko eni ‘a e folofola ‘a Felo, ‘E ‘ikai te u ‘atu ha kau‘i koane kiate kimoutolu:"
    },
    {
      "verse": 11,
      "text": "ka mou ō pē, ‘o tufi kau‘i koane ma‘amoutolu mei ha potu te mou ‘ilo ai; ka ‘e ‘ikai fakasi‘isi‘i ho‘omou ngāue ha momo‘i me‘a."
    },
    {
      "verse": 12,
      "text": "Ko ia na‘e movetevete ‘a e kakai ki he feitu‘u kehekehe ‘o ‘Isipite ke tufi veve ma‘anau kau‘i koane."
    },
    {
      "verse": 13,
      "text": "Pea na‘e fakapuha‘a‘i ‘e he kau ‘ōfisa, ‘o pehē, Mou fakakakato ho‘omou ngāue, ‘a e ‘inasi ‘o e ‘aho ‘i he ‘aho pē ko ia, ‘o hangē ko ia ‘i he ‘i ai ‘a e kau‘i koane."
    },
    {
      "verse": 14,
      "text": "Pea na‘e taa‘i ‘a e kau matāpule ‘o ha‘a ‘Isileli, ‘a ia kuo fakanofo ‘e he kau ‘ōfisa ‘a Felo ke pule kiate kinautolu, pea na‘e lau kiate kinautolu, ‘o pehē, Ko e hā kuo ‘ikai ai te mou faka‘osi ho‘omou ngafa maka ‘umea ‘a e ‘aneafi mo e ‘aho ni ‘o hangē ko ia ‘i mu‘a?"
    },
    {
      "verse": 15,
      "text": "Pea ‘alu ai ‘a e kau matāpule ‘o ha‘a ‘Isileli, ‘o tautapa kia Felo, ‘o nau pehē, Ko e hā kuo ke fai pehē ai ki ho‘o kau tamaio‘eiki?"
    },
    {
      "verse": 16,
      "text": "‘Oku ‘ikai ‘omai ha kau‘i koane ki ho‘o kau tamaio‘eiki; ka ko e me‘a ki he maka ‘umea, ‘oku nau lau ai pē kiate kimautolu, Mou ngaohi pē: pea ko eni ‘oku taa‘i ho‘o kau tamaio‘eiki, ka ko ho kakai pē ‘oku hala."
    },
    {
      "verse": 17,
      "text": "Ka ka folofola ‘e ia, ‘Oku mou fakapikopiko, ‘oku mou fakapikopiko, ko ia ‘oku mou pehē mai ai, Ke mau ‘alu mu‘a ‘o feilaulau kia Sihova."
    },
    {
      "verse": 18,
      "text": "Ko ia mou ‘alu leva, ‘o ngāue; ka ‘e ‘ikai ‘atu ha kau‘i koane kiate kimoutolu, ka te mou ‘atu pē ho‘omou ngafa maka ‘umea."
    },
    {
      "verse": 19,
      "text": "Pea na‘e hā ki he kau matāpule ‘o ha‘a ‘Isileli kuo kovi ‘enau me‘a, ‘i he pehē mai, ‘E ‘ikai te mou fakasi‘isi‘i ho‘omou ngaahi maka ‘umea, ka ko e ngafa ‘o e ‘aho ‘e fai ‘i hono ‘aho."
    },
    {
      "verse": 20,
      "text": "Pea ‘i he‘enau fe‘iloaki mo Mōsese mo ‘Ēlone, ‘a ia na‘a na tutu‘u mai ke fakafetaulaki kiate kinautolu ‘i he‘enau hū mai meia Felo."
    },
    {
      "verse": 21,
      "text": "Pea nau pehē kiate kinaua, Ke ‘afio ‘a Sihova kiate kimoua, ‘o fakamāu‘i ‘a e me‘a, koe‘uhi ko ho‘omo fakanamukuu‘i kimautolu ‘i he ‘ao ‘o Felo mo ‘ene kau tamaio‘eiki, ‘o ‘ai ha heletā ki hono nima ke tāmate‘i ‘a kimautolu."
    },
    {
      "verse": 22,
      "text": "Pea na‘e foki ‘a Mōsese kia Sihova, ‘o ne pehē, ‘Ēī, ko e hā kuo ke fai kovi ai ki he kakai ni? Ko e hā na‘a ke fekau mai ai au ‘i he me‘a ko eni?"
    },
    {
      "verse": 23,
      "text": "He talu ‘eku ha‘u kia Felo, ke lea ki ai ‘i ho huafa, mo ‘ene ngaohikovi‘i ‘a e kakai ni; pea tala‘ehai kuo ke momo‘i fakahaofi ho kakai."
    }
  ],
  "timestamp": "2025-08-08T15:53:52.875973"
}