{
  "book": "LEV",
  "book_name": "Leviticus",
  "chapter": 27,
  "version_id": 1307,
  "url": "https://www.bible.com/bible/1307/LEV.27",
  "verses": [
    {
      "verse": 1,
      "text": "PEA folofola ‘a Sihova kia Mōsese, ‘o pehē,"
    },
    {
      "verse": 2,
      "text": "Lea ki ha‘a ‘Isileli, pea ke tala kiate kinautolu, Ka fakaai ‘e ha taha ha tukumo‘ui, ko e me‘a ki ha kakai kuo tuku kia Sihova, te ke tu‘utu‘uni mahu‘inga ki ai."
    },
    {
      "verse": 3,
      "text": "Pea ko ho‘o tu‘utu‘uni mahu‘inga, kapau ko ha tangata ‘oku uofulu ta‘u ‘o fai hake ki he onongofulu ta‘u, ko e mahu‘inga te ke tala ko e sikeli siliva ‘e nimangofulu, ko e fai ki he sikeli ‘o e Faletapu."
    },
    {
      "verse": 4,
      "text": "Ka ‘o kapau ko e fefine, pea ko e mahu‘inga te ke tala ko e tolungofulu‘i sikeli."
    },
    {
      "verse": 5,
      "text": "Pea kapau ‘oku nima ta‘u, ‘o fai hake ki he uofulu, pea ko e mahu‘inga te ke tala ko e sikeli ‘e uofulu ‘o kapau ko e tangata, ka ko e hongofulu pē, ‘o kapau ko e fefine."
    },
    {
      "verse": 6,
      "text": "Pea kapau ko e taha māhina pē, ‘o fai hake ki he nima ta‘u, pea ko e mahu‘inga te ke tala, kapau ko e tangata, ko e sikeli siliva ‘e nima, pea kapau ko e fefine ko e sikeli siliva ‘e tolu."
    },
    {
      "verse": 7,
      "text": "Pea kapau ko e onongofulu ta‘u ‘o fai hake, pea ko e mahu‘inga te ke tala ko e sikeli ‘e hongofulu mā nima ‘o kapau ko e tangata, ka ko e hongofulu‘i sikeli ki ha fefine."
    },
    {
      "verse": 8,
      "text": "Ka ‘o kapau ‘e ‘ikai te ne lava ‘a e mahu‘inga ‘oku ke tala, pea ‘e ‘ave ia ki he ‘ao ‘o e taula‘eiki, pea ‘e tu‘utu‘uni hono mahu‘inga ‘e he taula‘eiki: ko e mafai ‘o e tokotaha ‘oku ‘a‘ana ‘a e tukumo‘ui, ko ia ia ‘e fai ki ai ‘e he taula‘eiki ‘ene tala mahu‘inga."
    },
    {
      "verse": 9,
      "text": "Pea kapau ko e manu, ‘a e fa‘ahinga ‘oku kōpano ‘aki ki he ‘Eiki; ‘ilonga ha me‘a pehē ‘oku tuku ki he ‘Eiki pea ‘e tapu ia."
    },
    {
      "verse": 10,
      "text": "‘E ‘ikai te ne liliu ia, pea ‘e ‘ikai te ne fetongi, pe ko ha kovi ‘aki ha lelei, pe ko ha lelei ‘aki ha kovi; pea kapau te ne momo‘i fetongi manu, pea te na fakatou tapu, ‘a e manu mo ia na‘e fetongi ‘aki."
    },
    {
      "verse": 11,
      "text": "Ka ‘o kapau ko ha manu ‘oku ‘ikai ngofua, ha fa‘ahinga ‘oku ‘ikai kōpano ‘aki ki he ‘Eiki, pea te ne ‘ave ‘a e manu ki he ‘ao ‘o e taula‘eiki:"
    },
    {
      "verse": 12,
      "text": "pea ‘e tu‘utu‘uni ‘e he taula‘eiki hono mahu‘inga, ko ia ai pē pe ko ha manu lelei pe kovi: pe ko e hā ‘a e mahu‘inga te ke tala, ‘a koe ‘oku taula‘eiki, ko ia ‘e fai."
    },
    {
      "verse": 13,
      "text": "Pea kapau ‘oku ne mamafa ke huhu‘i ia, pea te ne fakalahi ‘a e mahu‘inga kuo ke tala ‘aki hano vahe-nima."
    },
    {
      "verse": 14,
      "text": "Pea kapau ‘e fakatāpui ‘e ha taha hono fale ke tapu ki he ‘Eiki, pea ‘e tu‘utu‘uni ‘e he taula‘eiki hono mahu‘inga, ko ia ai pē pe ko ha fale lelei pe kovi; pe ko e hā hono mahu‘inga ‘e tala ‘e he taula‘eiki ‘e tu‘u ia."
    },
    {
      "verse": 15,
      "text": "Pea kapau ‘e loto ke huhu‘i hono fale ‘e ia na‘a ne fakatāpui, pea te ne fakalahi ‘a e pa‘anga na‘a ke tala ‘aki hano vahe-nima, pea ‘e ‘o‘ona ai pē."
    },
    {
      "verse": 16,
      "text": "Pea kapau ‘e fakatāpui ‘e ha taha ki he ‘Eiki ha konga vao ‘o hono tofi‘a, pea ko ho‘o lau mahu‘inga ‘e fakatatau ki he tenga ‘e tō ai; ko e tō‘anga ‘o ha homa pa‘ale ‘e fe‘unga mo e sikeli siliva ‘e nimangofulu."
    },
    {
      "verse": 17,
      "text": "Pea kapau na‘a ne fakatāpui hono konga vao, ‘o kamata leva mei he ta‘u Siupeli, pea ‘e tu‘u ‘a e mahu‘inga ko ē na‘a ke tala."
    },
    {
      "verse": 18,
      "text": "Ka ‘o kapau na‘a ne tapui hono konga vao kuo mahili ‘a e Siupeli, pea ‘e toki fai fika ‘a e taula‘eiki ki he pa‘anga, ‘o fai ki he ngaahi ta‘u ‘oku toe ki he ta‘u Siupeli ‘e taha, pea ‘e fakasi‘isi‘i ki he mahu‘inga ko ē."
    },
    {
      "verse": 19,
      "text": "Pea kapau ‘oku ne mamafa ke huhu‘i ‘a e konga vao ‘e ia na‘a ne fakatāpui ia, pea te ne fakalahi ‘a e pa‘anga na‘a ke tala ‘aki hano vahenima, pea ‘e ‘iate ia ai pē."
    },
    {
      "verse": 20,
      "text": "Pea kapau ‘e ‘ikai te ne huhu‘i ‘a e konga vao, pe kuo ne fakatau ki ha taha kehe, ‘e ‘ikai toe huhu‘i ia:"
    },
    {
      "verse": 21,
      "text": "ka ko e konga vao ‘oka foki ‘i he Siupeli ‘e tapu kia Sihova, ‘o hangē ha vao kuo tuku li‘aki atu; ‘e ‘i he taula‘eiki ke fa‘iteliha ki ai."
    },
    {
      "verse": 22,
      "text": "Pea kapau te ne fakatāpui ki he ‘Eiki ha konga vao kuo ne fakatau, ‘a ia ‘oku ‘ikai ke kau ki hono tofi‘a;"
    },
    {
      "verse": 23,
      "text": "pea ‘e toki fai fika ‘e he taula‘eiki ma‘ana, pe ko e hā hono falakiseni ‘o e mahu‘inga ko ē ke a‘u ki he Siupeli: pea te ne ‘atu ‘a e mahu‘inga ko ē ‘i he ‘aho leva ko ia, ko e me‘a tapu kia Sihova."
    },
    {
      "verse": 24,
      "text": "‘I he ta‘u siupeli ‘e foki ‘a e konga vao ki he tokotaha na‘e fakatau ia mei ai, ‘io, kiate ia na‘a ne tofi‘a ‘aki."
    },
    {
      "verse": 25,
      "text": "Pea ko ho‘o tu‘utu‘uni mahu‘inga ‘e fai ai pē ki he sikeli ‘o e Faletapu: ko e fe‘unga ‘o e sikeli ko e kela ‘e uofulu."
    },
    {
      "verse": 26,
      "text": "Ka ko e ‘olopo‘ou ‘i he fanga manu, ‘a ia kuo ‘a e ‘Eiki ko ‘ene ‘olopo‘ou, ‘e ‘ikai kōpano ‘aki ‘e ha taha; pe ko ha pulu, pe ko ha sipi, kuo ‘a e ‘Eiki ia."
    },
    {
      "verse": 27,
      "text": "Pea kapau ko ha manu ‘oku ‘ikai ngofua, pea te ne totongi ia ‘o fakatatau ki he mahu‘inga te ke tala, ka te ne fakalahi ‘aki hano vahenima: pea kapau ‘e ‘ikai huhu‘i, pea ‘e fakatau ki he mahu‘inga na‘a ke tala."
    },
    {
      "verse": 28,
      "text": "Ka ‘ilonga ha me‘a ‘oku tuku li‘aki atu, ‘a ia kuo li‘aki ‘e ha taha ma‘a e ‘Eiki, ha taha ‘i he ngaahi me‘a ‘oku ne ma‘u, pe ko ha tangata pe manu, pe ha konga vao ‘i hono tofi‘a, ‘e ‘ikai ‘aupito fakatau ia, pe huhu‘i: ko e me‘a kotoa pē kuo tuku li‘aki atu ‘oku toputapu ia ki he ‘Eiki."
    },
    {
      "verse": 29,
      "text": "‘Ilonga ha taha kuo tuku li‘aki atu, ‘a ia kuo tuku li‘aki mei he kakai, ‘e ‘ikai fakahaofi; ‘e mate tāmate‘i ia."
    },
    {
      "verse": 30,
      "text": "Pea ko e ngaahi vahehongofulu ‘o e fua ‘o e kelekele ‘oku ‘a e ‘Eiki ia, pe ko ha me‘a ‘oku tō ngoue, pe ko ha fua‘i ‘akau; ‘oku tapu ia ki he ‘Eiki."
    },
    {
      "verse": 31,
      "text": "Pea kapau ‘oku mamafa ha taha ke huhu‘i ha konga ‘o hono tukuhau ko ē, te ne fakalahi ‘aki hano vahenima."
    },
    {
      "verse": 32,
      "text": "Pea ko e ngaahi vahehongofulu ‘o e monumanu lalahi mo e monumanu iiki, ‘ilonga ia ‘e ‘alu atu ‘i he lalo tokotoko, pea ko hono hongofulu ‘o e manu ‘oku tapu ki he ‘Eiki."
    },
    {
      "verse": 33,
      "text": "‘E ‘ikai te ne vakai pe ko ha manu lelei ia pe kovi, pea ‘e ‘ikai te ne fetongi: ‘io, kapau te ne momo‘i fetongi ia, pea ko e manu mo homo fetongi ‘e fakatou tapu: ‘e ‘ikai huhu‘i ia."
    },
    {
      "verse": 34,
      "text": "Ko e ngaahi tu‘utu‘uni ia na‘e fai ‘e he ‘Eiki ‘ia Mōsese ki ha‘a ‘Isileli ‘i he mo‘unga ko Sainai."
    }
  ],
  "timestamp": "2025-08-08T15:54:03.669471"
}