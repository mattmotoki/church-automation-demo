{
  "book": "ISA",
  "book_name": "Isaiah",
  "chapter": 30,
  "version_id": 1307,
  "url": "https://www.bible.com/bible/1307/ISA.30",
  "verses": [
    {
      "verse": 1,
      "text": "‘OIAUĒ ‘a e fānau pau‘u–ko Sihova ia mei he Ta‘ehāmai–‘enau fa‘u fakakaukau, ka ‘oku ‘ikai ko e me‘a meiate au; mo nau fī kakai, ka ‘oku ‘ikai ke kau hoku laumālie, koe‘uhi pē ke fehilihili‘i ‘a e angahala:"
    },
    {
      "verse": 2,
      "text": "‘a e fa‘ahinga ‘oku fononga ko ‘enau ‘alu hifo ki ‘Isipite, kae ‘ikai te nau huhū ke ma‘u ‘eku lea; ‘enau hola ki he hūfanga ‘o Felo, mo ‘enau toi ‘i he malu ‘o ‘Isipite!"
    },
    {
      "verse": 3,
      "text": "Ko ia, ‘e hoko ‘a e hūfanga ‘o Felo ko homou mā‘anga, pea ko e toi ‘i he malu ‘o ‘Isipite ko e me‘a te mou laea ai."
    },
    {
      "verse": 4,
      "text": "He ka hoko hono hou‘eiki ki Soani, pea a‘u hono kau fakafofonga ki Hānesi,"
    },
    {
      "verse": 5,
      "text": "te nau maa‘i kotoa ha kakai ‘oku ‘ikai ‘aonga kiate kinautolu, ‘a e fa‘ahinga ‘oku ‘ikai ke tokoni, pea ‘oku ‘ikai ko e ‘aonga, ka ko e mā‘anga; ‘io, mo e me‘a fakatupu manuki foki."
    },
    {
      "verse": 6,
      "text": "Ko e kavenga mei he Ta‘ehāmai ‘a e Pi‘imoti ‘o e Saute. ‘I ha fonua faingata‘a mo ‘efihia, ‘Oku mei ai ‘a e laione fefine mo e laione tangata, ‘A e ata mo e ngata vela ‘oku puna, ‘Oku nau ‘ave ‘enau nga‘oto‘ota ‘i he tu‘a ‘o e fanga ki‘i ‘asi, Mo ‘enau koloa ‘i he funga hula ‘o e kāmeli, Ki ha kakai ‘e ‘ikai ‘aonga kiate kinautolu."
    },
    {
      "verse": 7,
      "text": "Pea ko ‘Isipite ko e muna, mo e nge‘esi ‘enau tokoni: Ko ia kuo u ui ai ‘a e fonua na ko Lēhapi-nofo-pē."
    },
    {
      "verse": 8,
      "text": "Ha‘u ange mu‘a, tohi ia ‘i ha lau‘i me‘a, ‘oku nau ‘i ai, pea ‘ai ‘i ha tohi, ke hoko ko e fakamo‘oni ki he ‘amui, ki he ta‘engata."
    },
    {
      "verse": 9,
      "text": "He ko e kakai pau‘u eni, ko e fānau loi, ko e fānau ‘oku ‘ikai ke fie fanongo ki he akonaki ‘a Sihova."
    },
    {
      "verse": 10,
      "text": "‘A ia ‘oku nau pehē ki he kau matalōloa, ‘Oua te mou sio me‘a; pea ki he kau mata vīsone, ‘Oua te mou vavalo mai ‘a e ngaahi me‘a totonu; lea‘aki mai ‘a e ngaahi me‘a molemole, vavalo ‘aki mai ‘a e ngaahi muna."
    },
    {
      "verse": 11,
      "text": "Hiki mei he hala, afe mei he ‘alunga, ‘ai ke puli mei homau ‘ao ‘a e Tāpuhā ‘o ‘Isileli."
    },
    {
      "verse": 12,
      "text": "Ko ia, ko eni ‘a e folofola ‘a e Tāpuhā ‘o ‘Isileli: Ko e me‘a ‘i ho‘omou fakatale‘i ‘a e lea ko eni, ka mou tui ki he mamio mo e olo, ‘o mou falala ki ai;"
    },
    {
      "verse": 13,
      "text": "ko ia, ‘e hoko ‘a e kovi ni kiate kimoutolu hangē ha konga ‘ā ‘oku ene ke tō, ‘oku maneke mai ‘i he ‘ā mā‘olunga, ‘a ia ko ‘ene tō ‘oku hoko fakafokifā, fakafokifā ‘aupito."
    },
    {
      "verse": 14,
      "text": "Pea te ne laiki ia ‘o hangē ko e laiki ha ipu ‘umea, ko e laiki ta‘emamae; ko ia, ‘e ‘ikai ma‘u mai hano momo, ha mafoa‘i me‘a ke hikofi ‘aki ha afi mei he matanavu, pe ke ‘utu ‘aki ha vai mei ha lepa."
    },
    {
      "verse": 15,
      "text": "He ko eni ‘a e folofola ‘a ‘Ātonai Sihova, ko e Tāpuhā ‘o ‘Isileli: Ko e foki mo e nofo te mou mo‘ui ai; ko e nonga mo e falala ko homou mālohinga ia: ka na‘e ‘ikai te mou fie fai."
    },
    {
      "verse": 16,
      "text": "Ka na‘a mou pehē, ‘Ikai, ka te mau heka hoosi, ‘o hola; lelei, te mou hola. Pea na‘a mou pehē, Ko e manu lele te mau heka ki ai."
    },
    {
      "verse": 17,
      "text": "Lelei, ‘e manu lele ‘a e kau tuli. Neongo ko e taha afe, te mou hola ‘i he fakamana ‘a ha toko taha; kaekehe ‘e fakamana ‘e he toko nima: kae‘oua ke mou hoko ko e ki‘i toenga hangē ha niu-vākai ‘i ha funga mo‘unga, pea hangē ha fuka ‘i ha fo‘i mā‘olunga."
    },
    {
      "verse": 18,
      "text": "Pea ko ia, ‘e tatali ‘e Sihova, kae toki fai ha ‘ofa kiate kimoutolu, pea ko ia te ne nofo ‘i ‘olunga, kae toki ‘alo‘ofa atu: he ko e ‘Otua fai ki he lao ‘a Sihova; monū‘ia ā ka ko kinautolu ‘oku tatali kiate ia."
    },
    {
      "verse": 19,
      "text": "He ai ha kakai ‘e nofo ‘i Saione ‘i Selusalema; ‘e ‘ikai ‘aupito te ke toe tangi; kuo pau te ne ‘ofa kiate koe, ‘i he ongo mai ho‘o tautapa: ko ‘ene ongo‘i leva te ne tali koe."
    },
    {
      "verse": 20,
      "text": "Pea neongo ‘e ‘atu kiate kimoutolu ‘e ‘Ātonai ke fakama‘anga tauhi ‘aki ‘a e me‘akai mo e vai, kae ‘ikai kei fufū kinautolu ‘e ho kau akonaki, ka ‘e sio ma‘u ho mata ki ho kau akonaki."
    },
    {
      "verse": 21,
      "text": "Pea ‘e fanongo ‘e ho telinga ki ha lea mei ho tu‘a, Ko eni ‘a e hala, fou ai; ka ai ha‘o afe ki to‘omata‘u, pe ka ai ha‘o afe ki to‘ohema."
    },
    {
      "verse": 22,
      "text": "Pea te mou ‘uli‘i ‘a e ‘ufi‘ufi ‘o ho‘o ngaahi tamapua siliva, pea mo e kofu ‘o ho ngaahi ‘īmisi koula: te ke laku noa kinautolu hangē ko ha tupenu pani toto; “Puna ‘o ‘alu!” ko ho‘o lea ia ki ai."
    },
    {
      "verse": 23,
      "text": "Pea te ne ‘omi ‘uha ki he tenga kuo ke tōkaki ‘i he kelekele, mo e me‘akai mei he fua ‘o ho kelekele; ‘e hangē ha vao fue, ‘o kano lelei. ‘I he taimi ko ia ‘e kaikai ho‘o monumanu ‘i ha fu‘u vao ‘atā;"
    },
    {
      "verse": 24,
      "text": "pea ko e fanga pulu mo e fanga ‘asi ‘oku ngāue‘i ‘a e kelekele te nau kai ‘a e tenga kuo fefiofi, ‘a e me‘a kuo sivi ‘aki ha fohe mo e hua vangavanga."
    },
    {
      "verse": 25,
      "text": "Pea ‘i he funga mo‘unga mā‘olunga kotoa, pea ‘i he ngaahi fo‘i mā‘olunga ‘oku hopo hake, ‘oku ai ‘ani vai, ko e ngaahi tafenga vai ‘i he ‘aho ‘o e fu‘u tapalea na‘e holo ai ‘a e ngaahi taua."
    },
    {
      "verse": 26,
      "text": "Pea ko e maama ‘o e māhina ‘e tatau mo e maama ‘o e la‘ā; pea ko e maama ‘o e la‘ā ‘e hoko ‘o tu‘o fitu, ‘o hangē ko ha maama ‘o ha fitu‘i ‘aho, ‘i he ‘aho ‘e ha‘iha‘i ai ‘e Sihova ‘a e lavea ‘o hono kakai, mo faito‘o ‘a e havehave ‘o ‘ene tā."
    },
    {
      "verse": 27,
      "text": "Vakai, ko e huafa ‘o Sihova ‘oku ha‘u mei he mama‘o, ‘oku ulo ‘ene houhau, pea lahi ‘a e kohu: ‘oku koa hono loungutu ‘i he tuputāmaki, pea ko hono ‘elelo ‘oku hangē ko e afi faka‘auha:"
    },
    {
      "verse": 28,
      "text": "pea ko ‘ene mānava ‘oku hangē ha vaitafe kuo mahua ‘o lōmekina, ko e kia pe ‘oku hā, ko ‘ene hā‘ele mai ke sivi ‘a e ngaahi pule‘anga ‘aki ‘a e sivi ‘a Faka‘auha: pea ‘e a‘u ki he kaungao ‘o e kakai ‘a e piti taki hē."
    },
    {
      "verse": 29,
      "text": "‘E toki tatau ho‘omou hiva mo e hiva ‘i he pō ‘oku fai ai ‘a e kātoanga tapu; pea ko e fiefia ‘a homou loto ‘oku tatau mo e kakai ‘oku hā‘ele mo e fangufangu, ke ‘alu ki he mo‘unga ‘o Sihova, ki he Makatu‘u ‘o ‘Isileli."
    },
    {
      "verse": 30,
      "text": "Pea ‘oku tuku ‘e Sihova ke ongo ‘a e ha‘aha‘a ‘o hono le‘o, pea ke hā ‘a e hifo ‘a hono nima, ‘ene ō mo e māfulu ‘o hono houhau, mo e ulo ‘a e afi faka‘auha, mo e pā ‘a e ‘ao, mo e lolo ‘a e ‘uha maka."
    },
    {
      "verse": 31,
      "text": "He ‘e mo‘utāfu‘ua ‘a ‘Āsilia ‘i he le‘o ‘o Sihova ‘i he‘ene tā ‘aki ‘ene sēpita."
    },
    {
      "verse": 32,
      "text": "Pea ‘e hoko ‘o pehē, ko e hapo kotoa ‘o e ‘akau sauni, ‘a ia ‘e tuku hifo ‘e Sihova ki ai, ‘e ō mo e tā lali mo e ha‘ape: pea ko e tau te ne fai ki ai ko e tau fufue."
    },
    {
      "verse": 33,
      "text": "He ‘oku ai ha Tōfeti kuo teu fuoloa! na‘e teuteu ma‘a e tu‘i foki; kuo ne ‘ai ke loloto mo laulahi: ‘oku lahi ‘a e afi mo e fefie ‘i hono faka‘afu; ko e hō ‘a Sihova ‘oku falala ki ai hangē ha tafenga sūlifa, ‘o fakapuho ia."
    }
  ],
  "timestamp": "2025-08-08T15:56:02.191336"
}