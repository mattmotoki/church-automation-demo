{
  "book": "2SA",
  "book_name": "2 Samuel",
  "chapter": 19,
  "version_id": 1307,
  "url": "https://www.bible.com/bible/1307/2SA.19",
  "verses": [
    {
      "verse": 1,
      "text": "PEA na‘e fakahā kia Sioape, Tokua ‘oku tutulu ‘a e tu‘i ko ‘ene tēngihia ‘a ‘Apisalome."
    },
    {
      "verse": 2,
      "text": "Pea na‘e liliu leva ki he kakai kotoa ‘enau ikuna ko e fakapāpākū: he na‘e fanongo ‘e he kakai ‘i he ‘aho ko ia, tokua ‘oku fakamamahi ‘a e tu‘i koe‘uhi ko hono foha."
    },
    {
      "verse": 3,
      "text": "Pea na‘e femoulu‘i mai ‘a e kakai ki he kolo ‘i he ‘aho ko ia, ‘o hangē ko e moulu mai ‘a e kakai kuo mā ‘i he‘enau hola mei he tau."
    },
    {
      "verse": 4,
      "text": "He na‘e pūlou ‘e he tu‘i hono fofonga, ‘o ne fu‘u fākafoa, he‘ene pehē, ‘A hoku foha ko ‘Apisalome, si‘i ‘Apisalome, hoku foha, hoku foha!"
    },
    {
      "verse": 5,
      "text": "Pea hoko atu ‘a Sioape ki he tu‘i ki fale, ‘o ne fakatau folofola ange, Kuo ke fakamatavalea‘i he ‘aho ni ho‘o kau tamaio‘eiki kotoa pē, ‘a kimautolu kuo mau toki fakahaofi ho‘o mo‘ui, mo e mo‘ui ‘a e fale‘alo, mo e mo‘ui ‘a ho ngaahi uaifi mo sinifu;"
    },
    {
      "verse": 6,
      "text": "ho‘o ‘ofa‘i ‘a kinautolu ‘oku fehi‘a kiate koe, mo fehi‘a kiate kinautolu ‘oku ‘ofa kiate koe. He kuo ke fakamahino he ‘aho ni, ko e me‘a noa ki he ‘afiona ‘a e hou‘eiki mo e kau tamaio‘eiki: he ‘oku hā ni kiate au, ka ne mo‘ui ‘a ‘Apisalome he ‘aho ni, ka mau ‘osi he mate, tā ko ho‘o toki fiemālie ē."
    },
    {
      "verse": 7,
      "text": "Ko ia, ke ke me‘a atu, ‘o lea fakafiemālie ki ho‘o kau tamaio‘eiki: he kapau ‘e ‘ikai te ke ‘alu atu, ‘oku ou fuakava ‘ia Sihova, ‘e ‘ikai ‘ahoia ha toko taha ‘iate koe: pea ‘e kovi lahi hake ia kiate koe ‘i he kovi kotoa kuo hoko ki he ‘afiona talu ho‘o tamasi‘i ‘o fai mai."
    },
    {
      "verse": 8,
      "text": "Toki tu‘u ‘a e tu‘i, ‘o ne nofo ‘i he matanikolo. Pea na‘e fakahā ki he kakai kotoa, ‘o pehē; Vakai, ‘oku ‘afio ‘a e tu‘i ‘i he matanikolo: pea ha‘u ‘a e kakai kotoa ki he ‘ao ‘o e tu‘i. Pea ko ‘Isileli kuo hola takitaha ki hono tēniti."
    },
    {
      "verse": 9,
      "text": "Pea na‘e ‘i ai ha lāutu‘u ‘a e kakai ‘i he ngaahi matakali ‘o ‘Isileli, ‘o pehē, Ko e tu‘i ē na‘e hamusi kitautolu mei he nima ‘o hotau ngaahi fili, pea ko ia na‘e fakahaofi kitautolu mei he nima ‘o e kau Filisitia; pea ko eni kuo ne hola mei he fonua telia ‘a ‘Apisalome."
    },
    {
      "verse": 10,
      "text": "Pea ko ‘Apisalome, ‘a ia na‘a tau fakanofo ke pule kiate kitautolu, kuo ne tō ‘i he tau. Pea ko e hā ‘oku mou longo ai, ‘o ‘ikai te mou lea ke fakafoki ‘a e tu‘i?"
    },
    {
      "verse": 11,
      "text": "Pea ‘alu atu ‘a e fekau ‘a Kingi Tēvita kia Sātoki mo ‘Āpaiata ko e ongo taula‘eiki, ‘o pehē, Mo lea ki he mātu‘a Siuta, ‘o pehē, Ko e hā ‘oku mou fakatōtōmui ai ‘i he fakafoki ‘o e tu‘i ki hono fale? ka kuo a‘u ki he tu‘i ‘a e lea ‘a ‘Isileli kātoa ke ‘omi ia ki hono fale."
    },
    {
      "verse": 12,
      "text": "Ko hoku kāinga kimoutolu, ko hoku hui mo hoku kakano; ko ia, ko e hā ‘oku mou fakatōtōmui ai ‘i he fakafoki ‘o e tu‘i?"
    },
    {
      "verse": 13,
      "text": "Pea mo tala kia ‘Āmasa, ‘Ikai ko hoku hui koe, mo hoku kakano? ‘Ilo ‘e au ‘o lahi hake, ‘o kapau ‘e ‘ikai te ke fakafe‘ao kiate au ma‘u pē ko e ‘eikitau ko e fetongi ‘o Sioape."
    },
    {
      "verse": 14,
      "text": "Pea na‘a ne ‘uuni ‘a e loto ‘o e tangata Siuta fua pē ke toka taha kiate ia; ko ia na‘e ‘alu ‘enau fekau ki he tu‘i ‘o pehē, Foki koe mo ho‘o kau tamaio‘eiki kotoa pē."
    },
    {
      "verse": 15,
      "text": "Ko ia, na‘e foki ‘a e tu‘i ‘o ne a‘u ki Soatani. Pea na‘e ha‘u ‘a Siuta ki Kilikali ke ‘alu ‘o fakafetaulaki ki he tu‘i, ‘o fakahā‘ele mai ‘i Soatani."
    },
    {
      "verse": 16,
      "text": "Pea fakavave ‘a Simi foha ‘o Kela, ‘a e hako‘i Penisimani na‘e kau ki Pahulimi, ‘o ne ‘alu hifo mo e kau tangata Siuta ke fakafetaulaki kia Kingi Tēvita."
    },
    {
      "verse": 17,
      "text": "Pea na‘e ō mo ia ha toko taha afe ‘o ha‘a Penisimani, mo Sipa ko e tama ‘o e fale ‘o Saula fakataha mo hono hongofulu mā nima‘i foha mo ‘ene hongofulu‘i tamaio‘eiki; pea nau a‘a ‘i Soatani ‘i he ‘ao ‘o e tu‘i."
    },
    {
      "verse": 18,
      "text": "Pea na‘e ‘omi ha vaka fokotu‘u ke fokotu‘u ‘a e fale ‘o e tu‘i, pea ke fai ‘a e me‘a te ne loto ki ai. Pea ko Simi foha ‘o Kela na‘a ne tō ‘i he ‘ao ‘o e tu‘i fe‘unga mo ‘ene a‘a ‘i Soatani."
    },
    {
      "verse": 19,
      "text": "Pea ne fakatau folofola hake ki he tu‘i, ‘Ēī, ‘oua te ke lau ‘eku kovi, pea ‘oua te ke manatu ‘a e ngāue kovi ‘a ho‘o tamaio‘eiki ko au ‘i he ‘aho na‘e hū kitu‘a ai mei Selusalema ‘a e ‘afio ‘a e tu‘i: ‘oua ‘e tauhi ‘e he ‘afiona ‘i hono finangalo."
    },
    {
      "verse": 20,
      "text": "He ‘oku mahino ki ho‘o tamaio‘eiki ko au kuo u hia: pea vakai kuo u ha‘u leva, ko e ‘uluaki ‘i he fale kotoa ‘o Siosifa, ke ‘alu hifo ‘o fakafetaulaki ki he ‘afio ‘a e tu‘i."
    },
    {
      "verse": 21,
      "text": "Pea tali ‘e ‘Apisai tama ‘a Seluvaia, ‘o ne pehē, ‘E ‘ikai koā ‘e tāmate‘i ‘a Simi, koe‘uhi ko ‘ene me‘a ni, ‘a ‘ene kape‘i ‘a e Pani ‘a Sihova?"
    },
    {
      "verse": 22,
      "text": "Pea tali ‘e Tēvita, Ko homo hā au, ongo tama ‘a Seluvaia, kuo mo hoko ai he ‘aho ni ko hoku Sētane? ‘O tāmate‘i koā ha taha ‘Isileli he ‘aho ni? he ‘ikai kuo u ‘ilo ‘oku ou toe tu‘i ki ‘Isileli he ‘aho ni?"
    },
    {
      "verse": 23,
      "text": "Pea folofola ‘a e tu‘i kia Simi, ‘E ‘ikai te ke mate. Pea na‘e fuakava ‘e he tu‘i kiate ia."
    },
    {
      "verse": 24,
      "text": "Ko Mefiposeti foki, foha ‘o Saula, na‘a ne ‘alu hifo ke fakafetaulaki ki he tu‘i; pea kuo ‘ikai te ne ngaohi hono va‘e, pe kosi hono kava, pe fō hono kofu, talu e ‘aho na‘e ‘alu ai ‘a e tu‘i ‘o a‘u ki he ‘aho na‘a ne foki lelei mai."
    },
    {
      "verse": 25,
      "text": "Pea ko ia ‘i he ha‘u ‘a Mefiposeti ki Selusalema ke fakafetaulaki ki he tu‘i, na‘e me‘a kiate ia ‘e he tu‘i, ‘E Mefiposeti, ko e hā na‘e ‘ikai te ke ha‘u ai ke tau ō?"
    },
    {
      "verse": 26,
      "text": "Pea tali ‘e ia, ‘Ēī ‘a e ‘afiona, ne lavaki‘i au ‘e hoku tamaio‘eiki: he na‘e pehē ‘e ho‘o tamaio‘eiki ko au, Ka u teuteu mai ‘eku ‘asi ke u heka ai, ‘o ‘alu ‘i he tu‘i; he ‘oku heke ho‘o tamaio‘eiki."
    },
    {
      "verse": 27,
      "text": "Pea kuo ne lohiaki‘i ho‘o tamaio‘eiki ko au ki he ‘afio ‘a e tu‘i; ka ‘oku hangē ko e ‘āngelo ‘a ‘Elohimi ‘a e feitu‘u na: ko ia ke ke fai ‘a e me‘a ‘oku hā lelei ki ho finangalo."
    },
    {
      "verse": 28,
      "text": "He ko e fale kotoa ‘o ‘eku ‘eiki, tala‘ehai ko e me‘a kehe, ko e koto ‘auha pē ki he ‘afio ‘a e tu‘i: ka ke fakakau ho‘o tamaio‘eiki ko au kiate kinautolu ‘oku kai ‘i he keinanga‘anga ‘o‘ou. Pea ko e hā haku kei tu‘unga ke u toe tautapa mei ai ki he tu‘i?"
    },
    {
      "verse": 29,
      "text": "Pea folofola ‘a e tu‘i ki ai, Koe‘uma‘ā ho‘o toe lau ki ho‘o ngaahi me‘a? Kuo u pehē, Mo vaeua mo Sipa ‘a e ‘api."
    },
    {
      "verse": 30,
      "text": "Pea tali ‘e Mefiposeti ki he tu‘i, Seuke, tuku ke ne ma‘u kotoa, he ko e hā ia ki he foki lelei mai ‘a e ‘afio ‘a e tu‘i ki hono fale."
    },
    {
      "verse": 31,
      "text": "Pea hoko hifo ‘a e Kiliati ko Pasiliai mei Lokelimi, ‘o ne a‘a ‘i Soatani mo e tu‘i ke moimoi‘i ia ‘i he me‘a ko ē ‘i Soatani."
    },
    {
      "verse": 32,
      "text": "Pea ko Pasiliai na‘e motu‘a ‘aupito, ‘o valungofulu ta‘u: pea na‘a ne tauhi ‘a e tu‘i ‘i he‘ene nofo ‘i Mehanemi, he ko e matāpule lahi ‘aupito ia."
    },
    {
      "verse": 33,
      "text": "Pea folofola ‘a e tu‘i kia Pasiliai, Ta a‘a mo au, ka u tauhi koe ‘i hoku fale ‘i Selusalema."
    },
    {
      "verse": 34,
      "text": "Pea fakatau folofola ‘a Pasiliai ki he tu‘i, ‘Oku toe fiha ‘a e ngaahi ‘aho ‘o e ngaahi ta‘u ‘o ‘eku mo‘ui ka u ‘alu hake ai mo e tu‘i ki Selusalema?"
    },
    {
      "verse": 35,
      "text": "Kuo u valungofulu ta‘u he ‘aho ni: honou kei ongo‘i ha lelei mo ha kovi? hono kei ifo ki ho‘o tamaio‘eiki ko au ‘a e me‘a ‘oku ou kai mo ia ‘oku ou inu? honou kei tokanga ki he le‘o ‘o e kau tangata hiva mo e kau fefine hiva? pea koe‘uma‘ā ke hoko ai pē ‘a ho‘o tamaio‘eiki ko au ko e kavenga ki he ‘afio ‘a e tu‘i."
    },
    {
      "verse": 36,
      "text": "Ke ki‘i a‘a pē ho‘o tamaio‘eiki mo e tu‘i ‘i Soatani; he ko e fie ‘omi ‘e he ‘afiona ha totongi pehē koe‘uma‘aki?"
    },
    {
      "verse": 37,
      "text": "Tuku mu‘a ‘a ho‘o tamaio‘eiki ko au ke foki, ka u mate ‘i hoku kolo ‘o‘oku, ofi ki he fa‘itoka ‘o ‘eku tamai mo ‘eku fa‘ē. Ka ko ho‘o tamaio‘eiki ko Kīmami ena; tuku ke a‘a ia mo e ‘afio ‘a e tu‘i, pea ke fai kiate ia ‘a e me‘a ‘e hā lelei ki ho finangalo."
    },
    {
      "verse": 38,
      "text": "Pea folofola ‘a e tu‘i, Ko Kīmami ‘e a‘a atu mo au, pea te u fai ma‘ana ‘a e me‘a te ke loto ki ai; neongo pe ko e hā te ke hilifaki mai te u fai ia ma‘au."
    },
    {
      "verse": 39,
      "text": "Pea a‘a ‘a e kakai kotoa ‘i Soatani, pea toki a‘a ‘a e tu‘i: pea ‘uma ‘a e tu‘i kia Pasiliai, ‘o ne tāpuaki‘i ia; pea ne foki ia ki hono feitu‘u."
    },
    {
      "verse": 40,
      "text": "Pea a‘a atu ‘a e tu‘i ki Kilikali, pea a‘a mo ia ‘a Kīmami: pea na‘e moimoi‘i ‘a e tu‘i ‘e he kau Siuta kotoa, mo e vaeua foki ‘o e kakai ‘Isileli,"
    },
    {
      "verse": 41,
      "text": "pea ‘iloange na‘e ha‘u ‘a e kau tangata ‘Isileli ki he tu‘i, ‘o nau fakatau folofola ki ai, Ko e hā kuo fakakaiha‘asi ai koe ‘e homau kāinga ko e kau tangata Siuta, pea kuo nau fakahā‘ele ‘a e ‘afiona mo hono fale ‘i Soatani, fakataha mo e lahi ‘o Tēvita?"
    },
    {
      "verse": 42,
      "text": "Pea tali ‘a e kau tangata Siuta ki he kau tangata ‘Isileli, Koe‘uhi ko homau kāinga ‘a e tu‘i: pea koe‘uma‘ā ho‘o ‘ita ‘i he me‘a ni? he kuo mau momo‘i kai ha me‘a ‘a e ‘afio, ‘uma‘ā ha‘ane ‘omi ha‘amau me‘a?"
    },
    {
      "verse": 43,
      "text": "Pea tali ‘e he tangata ‘Isileli ki he tangata Siuta, ‘o pehē, ‘Oku hongofulu hoku konga ‘i he tu‘i, kae‘uma‘ā ‘oku lahi ‘eku kau ‘ia Tēvita ‘i ha‘au: pea ko e hā ai na‘a ke fakatakataka ‘aki au; he ‘ikai na‘e mu‘omu‘a ‘eku lea ‘a‘aku ‘i he lau ke fakafoki mai ‘a e tu‘i? Ka na‘e mālohi ‘a e lea ‘a e kau tangata Siuta ‘i he lea ‘a e kau tangata ‘Isileli,"
    }
  ],
  "timestamp": "2025-08-08T15:54:39.338210"
}