{
  "book": "PSA",
  "book_name": "Psalms",
  "chapter": 21,
  "version_id": 1307,
  "url": "https://www.bible.com/bible/1307/PSA.21",
  "verses": [
    {
      "verse": 1,
      "text": "‘EIKI, ‘e fiefia ‘a e tu‘i ‘i ho ivi tokoni; Pea hono nifi ‘ene tome‘e ‘i ho‘o fakamo‘ui!"
    },
    {
      "verse": 2,
      "text": "Ko e faka‘amu ‘a hono loto kuo ke ‘ange kiate ia, Pea ko e kole ‘a hono loungutu na‘e ‘ikai te ke fakafisinga. (Sila)"
    },
    {
      "verse": 3,
      "text": "Pea ‘oku ke fakafetaulaki kiate ia mo e ngaahi tāpuaki, ‘a ia ko e koto lelei; ‘Oku ke ‘ai ki hono fofonga ha kalauni koula kuo sivi."
    },
    {
      "verse": 4,
      "text": "Na‘a ne kole mo‘ui mei he ‘Afiona– Na‘a ke ‘ange kiate ia; Ko e mo‘ui ma‘u ai pē ‘o lauikuonga."
    },
    {
      "verse": 5,
      "text": "‘Oku lahi hono ongoongo ‘i ho‘o fakamo‘ui: ‘Oku ke ‘ai kiate ‘ia ‘a e ngeia mo e lāngilangi."
    },
    {
      "verse": 6,
      "text": "He ‘oku ke ngaohi ia ko e koto monū‘ia ‘o lauikuonga: ‘Oku ke fakafiefia ia ‘aki ‘a e fiefia ‘oku fe‘ao mo e ‘Afiona."
    },
    {
      "verse": 7,
      "text": "He ‘oku falala ‘a e tu‘i kia Sihova, Pea ‘i he ‘ofa ‘a ‘Elioni ‘e ‘ikai ue‘i ia."
    },
    {
      "verse": 8,
      "text": "‘E taea ‘e ho nima ho ngaahi fili fua pē: Ko ho to‘omata‘u te ne tatae ‘a e kakai ‘oku fehi‘a kiate koe."
    },
    {
      "verse": 9,
      "text": "Te ke fai kiate kinautolu ‘o hangē ha ngoto‘umu kakaha ‘I he taimi ‘o ho‘o fakafulofula. ‘E fōngia kinautolu ‘e Sihova ‘i he‘ene tuputāmaki, Pea ‘e keina kinautolu ‘e ha afi."
    },
    {
      "verse": 10,
      "text": "Te ke faka‘auha mei māmani honau fua, Mo ‘enau fānau mei he hako‘i tangata."
    },
    {
      "verse": 11,
      "text": "Na‘a nau teuaki kiate koe ha kovi: Na‘a nau fakakaukau‘i ha me‘a na‘e ‘ikai te nau lava ke faka‘osi."
    },
    {
      "verse": 12,
      "text": "He te ke ngaohi kinautolu ke nau sītu‘a, Te ke faka‘ata ki honau mata ‘a ho‘o ngaahi uka."
    },
    {
      "verse": 13,
      "text": "‘Eiki, ke mā‘olunga ai pē ho‘o māfimafi: Ka mau hiva mo fakamālō ‘i ho‘o ngāue tu‘utai."
    }
  ],
  "timestamp": "2025-08-08T15:55:24.805674"
}