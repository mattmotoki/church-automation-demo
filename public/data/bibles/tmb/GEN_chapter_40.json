{
  "book": "GEN",
  "book_name": "Genesis",
  "chapter": 40,
  "version_id": 1307,
  "url": "https://www.bible.com/bible/1307/GEN.40",
  "verses": [
    {
      "verse": 1,
      "text": "PEA faifai pea ko e matāpule ngaohi kava ‘a e Tu‘i ‘Isipite, mo ‘ene matāpule ta‘o mā, na‘a na hia ki hona ‘eiki ko e Tu‘i ‘Isipite."
    },
    {
      "verse": 2,
      "text": "Pea na‘e tuputāmaki ‘a Felo ki he‘ene ongo ‘ōfisa, ko e pule ‘o ha‘a ngaohi kava mo e pule ‘o ha‘a ta‘o mā."
    },
    {
      "verse": 3,
      "text": "Pea na‘a ne tuku kinaua ke nofo pōpula ‘i he fale ‘o e kapiteni ‘o e Kā‘ate, ‘io, ‘i he fale pilīsone, ‘a e potu na‘e nofo pōpula ai ‘a Siosifa."
    },
    {
      "verse": 4,
      "text": "Pea ko e kapiteni ‘o e Kā‘ate na‘a ne tuku kinaua kia Siosifa, pea na‘a ne tauhi kinaua: pea na‘a na ‘aho lahi ‘i he pilīsone."
    },
    {
      "verse": 5,
      "text": "Pea na‘a na misi ‘a kinaua fakatou‘osi ‘i ha pō pē taha, ‘a e matāpule ngaohi kava mo e matāpule ta‘o mā ‘a e Tu‘i ‘Isipite, ‘a ia na‘a na nofo pōpula ‘i he pilīsone, ‘o takitaha ma‘ana ‘a e misi mo hono ‘uhinga."
    },
    {
      "verse": 6,
      "text": "Pea ‘i he hū kiate kinaua ‘a Siosifa pongipongi, na‘a ne vakai tā ‘oku na fofonga mamahi."
    },
    {
      "verse": 7,
      "text": "Pea ne fehu‘i ki he ongo ‘ōfisa ‘a Felo, ‘a ia na‘e ‘iate ia ‘o nofo pōpula ‘i he fale ‘o hono ‘eiki, ‘o ne pehē, Ko e hā ‘oku kovi ai homo fofonga he ‘aho ni?"
    },
    {
      "verse": 8,
      "text": "Pea na tali, Kuo ma misi, pea ‘oku ‘ikai ha taha ke vete hono ‘uhinga. Pea pehē ‘e Siosifa kiate kinaua, ‘Ikai ‘oku ‘i he ‘Otua ‘a e faka‘uhinga? fakamatala mai mu‘a kiate au."
    },
    {
      "verse": 9,
      "text": "Pea fakamatala ‘ene misi kia Siosifa ‘e he pule ‘o e ha‘a ngaohi kava ‘o ne pehē, Na‘e hā kiate au ‘i he‘eku misi, pea tā ‘oku ‘i hoku ‘ao ha vaine;"
    },
    {
      "verse": 10,
      "text": "pea ‘i he vaine ‘a e va‘a ‘e tolu: pea hangē na‘e muka mai, pea moto mai; pea ko hono ngaahi loholoho na‘a nau laku mai ‘a e ngaahi kālepi:"
    },
    {
      "verse": 11,
      "text": "pea na‘e ‘i hoku nima ‘a e ipu ‘a Felo; pea u to‘o ‘a e ngaahi kālepi, ‘o tatau ia ki he ipu ‘a Felo, pea u ‘ange ‘a e ipu ki he to‘ukupu ‘o Felo."
    },
    {
      "verse": 12,
      "text": "Pea tali ‘e Siosifa kiate ia, Ko hono ‘uhinga eni: Ko e va‘a ‘e tolu ko e ‘aho ‘e tolu ia."
    },
    {
      "verse": 13,
      "text": "‘Oku toe ha ‘aho ‘e tolu, pea toki hiki ho ‘ulu ‘e Felo, pea te ne fakafoki koe ki ho tu‘unga, pea te ke ‘ange ‘a e ipu ‘a Felo ki hono nima, ‘o hangē ko ia ‘i mu‘a ‘i ho‘o nofo ko ‘ene ngaohi kava."
    },
    {
      "verse": 14,
      "text": "Pea ‘oka ke ka tu‘umālie koe ke ke manatu‘i au, pea ke fai mu‘a ha ‘ofa kiate au, pea ke fakahaa‘ia au kia Felo, ‘o fakahū kitu‘a au mei he fale ko eni."
    },
    {
      "verse": 15,
      "text": "He ko e mātu‘aki kaiha‘asia au mei he fonua ‘o e ha‘a Hepelū: pea na‘a mo ‘eku ‘i heni, kuo ‘ikai te u fai ha me‘a ke nau tuku ai au ki he ‘ana ni."
    },
    {
      "verse": 16,
      "text": "Pea ‘i he vakai ‘e he pule ‘o e ha‘a ta‘o mā ‘oku mālie ‘a e faka‘uhinga, pea ne pehē kia Siosifa, Ko au foki na‘a ku vakai ‘i he‘eku misi, pea tā ‘oku ‘i hoku ‘ulu ha koto mā hinehina ‘e tolu:"
    },
    {
      "verse": 17,
      "text": "pea ‘i he kato taupotu ki ‘olunga na‘e ai ‘a e ngaahi fa‘ahinga me‘a ‘oku ngaohi ‘e he ta‘o mā ko e me‘a taumafa ‘a Felo; pea na‘e kai ia ‘e he fanga manupuna mei he kato ‘i hoku funga ‘ulu."
    },
    {
      "verse": 18,
      "text": "Pea tali ‘e Siosifa, ‘o pehē, Ko hono ‘uhinga eni: Ko e kato ‘e tolu ko e ‘aho ‘e tolu ia:"
    },
    {
      "verse": 19,
      "text": "‘oku toe pē ha ‘aho ‘e tolu, pea ‘e hiki ‘e Felo ho ‘ulu meiate koe, pea ne tautau koe ‘i ha ‘akau; pea ‘e kai ‘e he manupuna ho kakano meiate koe."
    },
    {
      "verse": 20,
      "text": "Pea ‘i he hoko hono tolu ‘o e ‘aho, ‘a ia ko e ‘aho fā‘ele‘i ‘o Felo, na‘a ne fai ha kātoanga mo ‘ene kau tamaio‘eiki kotoa pē: pea ne hiki ‘a e ‘ulu ‘o e pule ‘o e ha‘a ngaohi kava mo e pule ‘o e ha‘a ta‘o mā ki he ha‘oha‘onga ‘o ‘ene kau tamaio‘eiki."
    },
    {
      "verse": 21,
      "text": "Pea na‘a ne fakafoki ‘a e pule ‘o e ha‘a ngaohi kava ki he‘ene lakanga ngaohi kava; pea na‘a ne ‘ange ‘a e ipu ki he nima ‘o Felo:"
    },
    {
      "verse": 22,
      "text": "ka na‘a ne tautau ‘a e pule ‘o e ha‘a ta‘o mā; ‘o hangē ko e faka‘uhinga ‘a Siosifa kiate kinaua."
    },
    {
      "verse": 23,
      "text": "Ka na‘e ‘ikai manatu kia Siosifa ‘e he pule ‘o e ha‘a ngaohi kava, ka na‘e ngalo pē."
    }
  ],
  "timestamp": "2025-08-08T15:53:49.054222"
}