{
  "book": "EXO",
  "book_name": "Exodus",
  "chapter": 11,
  "version_id": 1307,
  "url": "https://www.bible.com/bible/1307/EXO.11",
  "verses": [
    {
      "verse": 1,
      "text": "PEA folofola ‘a Sihova kia Mōsese, ‘Oku kei toe ha tā ‘e taha ke u ‘omi kia Felo, pea ki ‘Isipite; hili ia te ne tukuange kimoutolu; ka ne ka tukuange homou kotoa te ne mātu‘aki kapusi kimoutolu mei heni."
    },
    {
      "verse": 2,
      "text": "Ke ke lea mu‘a ‘i he telinga ‘o e kakai ke nau kole teunga siliva mo teunga koula, ‘a e tangata mei hono kau tangata, mo e fefine mei hono kau fefine."
    },
    {
      "verse": 3,
      "text": "Pea na‘e tuku ‘e Sihova ke ‘ofeina ‘a e kakai ‘i he ‘ao ‘o e kau ‘Isipite. Koe‘uhi ko e tangata ko Mōsese na‘a ne mā‘olunga ‘aupito ‘i he fonua ko ‘Isipite, ‘i he ‘ao ‘o e kau tamaio‘eiki ‘a Felo, pea mo e ‘ao ‘o e kakai."
    },
    {
      "verse": 4,
      "text": "Pea fakahā ‘e Mōsese, Ko eni ‘a e folofola ‘a Sihova, ‘I he tu‘uapō te u ‘alu atu ‘i he lotolotonga ‘o ‘Isipite:"
    },
    {
      "verse": 5,
      "text": "pea ‘e mate ‘a e ‘uluaki tama kotoa pē ‘i he fonua ko ‘Isipite, ‘o fai mei he ‘uluaki tama ‘a Felo ‘oku ‘afio ‘i hono taloni, ‘o a‘u ki he ‘uluaki tama ‘a e kaunanga ‘oku nofo mei he tu‘a me‘a momosi; pea mo e ‘uluaki tama kotoa pē ‘a e fanga manu."
    },
    {
      "verse": 6,
      "text": "Pea ‘e ai ha fu‘u tangi ‘i he feitu‘u kotoa pē ‘o ‘Isipite, ‘a ia kuo te‘eki hano tatau, pea ‘e ‘ikai toe ai hano tatau."
    },
    {
      "verse": 7,
      "text": "Ka ‘e ‘ikai ue‘i ‘e ha kulī hono ‘elelo ki ha taha ‘o ha‘a ‘Isileli, ki he kakai pe ki he manu; koe‘uhi ke mou ‘ilo ‘oku vahe‘i ‘e Sihova ‘a e kakai ‘Isipite mei he kakai ‘Isileli."
    },
    {
      "verse": 8,
      "text": "Pea ko kinautolu ni kotoa pē ko ho‘o kau tamaio‘eiki te nau ‘alu hifo kiate au, pea te nau hū kiate au, ‘o pehē, ‘Alu atu koe, mo e kakai kotoa ‘oku fakaongo kiate koe; pea hili ia te u toki ‘alu atu. Pea ne hū kitu‘a meia Felo kuo lili."
    },
    {
      "verse": 9,
      "text": "Pea na‘e folofola ‘a Sihova kia Mōsese, ‘o pehē, ‘E ‘ikai tokanga ‘a Felo kiate kimoua; koe‘uhi koe fakalahi ‘eku ngaahi mana ‘i he fonua ko ‘Isipite."
    },
    {
      "verse": 10,
      "text": "Pea na‘e fai ‘e Mōsese mo ‘Ēlone ‘a e ngaahi mana ko ia kotoa pē ‘i he ‘ao ‘o Felo, ka ka fakafefeka ‘e Sihova ‘a e loto ‘o Felo, pea na‘e ‘ikai te ne tukuange ‘a ha‘a ‘Isileli mei hono fonua."
    }
  ],
  "timestamp": "2025-08-08T15:53:53.714066"
}