{
  "book": "PSA",
  "book_name": "Psalms",
  "chapter": 89,
  "version_id": 1307,
  "url": "https://www.bible.com/bible/1307/PSA.89",
  "verses": [
    {
      "verse": 1,
      "text": "TE U hiva ‘aki ‘o ta‘engata ‘a e ngaahi ‘ofa ‘a e ‘Eiki: Ko hoku ngutu ni ‘e faka‘ilo ki he to‘utangata mo e to‘utangata ‘ene fai mo‘oni."
    },
    {
      "verse": 2,
      "text": "He ne u pehē, ‘E hangē ha langa fale ta‘engata ‘a e ‘ofa, ‘E hangē ko ha me‘a tu‘u ‘i he langi ho‘o tauhi lea."
    },
    {
      "verse": 3,
      "text": "“Kuo u fai kovinānite mo ia Kuo u fili, Kuo u fuakava kia Tēvita ko ‘eku tamaio‘eiki;"
    },
    {
      "verse": 4,
      "text": "Te u fokotu‘u ma‘u ho hako ‘o ta‘engata, Pea te u fa‘u ho taloni ke laui to‘utangata.” (Sila)"
    },
    {
      "verse": 5,
      "text": "Pea ‘e fakamālō‘ia ‘e he langi ho‘o fakaofo, ‘Eiki: ‘E fakamālō‘ia foki ‘e he fakataha ‘a e fa‘ahinga tapu ho‘o fai mo‘oni."
    },
    {
      "verse": 6,
      "text": "He ko hai ‘i he langi ‘oku tu‘u pau mo Sihova? Ko hai ‘e ala fakatatau kia Sihova ‘i ha‘a ‘Otua?"
    },
    {
      "verse": 7,
      "text": "Ko e ‘Otua ia ‘oku fakangeingei lahi ‘i he ‘alofi ‘o ha‘a tapu, Pea ko hono manavahē‘ia kiate kinautolu ‘oku tu‘u takai ‘oku mamalu fau."
    },
    {
      "verse": 8,
      "text": "‘E Sihova ‘a e ‘Otua Sāpaoti, Ko hai ‘oku tatau mo koe, IAA, ko e fu‘u mafi? Pea ‘oku ha‘ofia koe ‘e ho‘o fai mo‘oni."
    },
    {
      "verse": 9,
      "text": "Ko koe ‘oku ke pule‘i ‘a e fakapupula ‘a e tahi: Ka hake hono ngaahi ngalu ko koe ‘oku ke lolomi."
    },
    {
      "verse": 10,
      "text": "Ko koe na‘a ke laiki ‘a Lēhapi ke ne hangē ha taha kuo te‘ia; Na‘a ke veteki ‘aki ho nima mālohi ho ngaahi fili na."
    },
    {
      "verse": 11,
      "text": "‘Oku ‘o‘ou ‘a e langi, ‘o‘ou foki ‘a e fonua: Ko māmani mo hono mahu ko ho‘o fokotu‘u pē ia."
    },
    {
      "verse": 12,
      "text": "Ko e tokelau mo e tonga ko ha‘a u pē ngaohi: ‘Oku kalanga‘aki ho huafa ‘e Tepoa mo Heamoni."
    },
    {
      "verse": 13,
      "text": "Ko ho‘ou ē nima ‘oku kofu ‘aki ha ngū: ‘Oku kaukaua ho‘o kuku, ‘oku mahiki ho to‘omata‘u."
    },
    {
      "verse": 14,
      "text": "Ko Fai totonu mo Fakakonisitūtone ko e pou ia ho ‘afio‘anga: Ko ‘Ofa mo Mo‘oni ‘oku na fakamelomelo ki ho fofonga."
    },
    {
      "verse": 15,
      "text": "Monū‘ia ā ka ko e fa‘ahinga ‘oku ‘ilo ‘a e ongo fakafiefia: ‘Oku nau hā‘ele, ‘e Sihova, ‘I he maama ‘o ho fofonga."
    },
    {
      "verse": 16,
      "text": "‘Oku nau hākahaka ‘i ho huafa he ‘aho kotoa: Pea ‘i ho‘o faitotonu ‘oku hiki kinautolu ke mā‘olunga."
    },
    {
      "verse": 17,
      "text": "He ko e manumanumelie ‘o honau ivi ‘a ho‘o ‘Afio: Pea ‘i ho‘o tokanga mai kuo ke fakamā‘olunga homau nifo."
    },
    {
      "verse": 18,
      "text": "He ‘oku ‘o Sihova homau fakaū; Pea ‘oku ‘o e Tāpuhā ‘o ‘Isileli homau hau."
    },
    {
      "verse": 19,
      "text": "Ko e taimi ko ē na‘a ke tala fakavīsone ki ho‘o kau pele, ‘o ke folofola mai, “Kuo u hilifaki ‘a e ivi tokoni ki ha mafi; Kuo u hākeaki‘i ha taha fili mei he kakai."
    },
    {
      "verse": 20,
      "text": "Kuo u ma‘u ‘a Tēvita ko ‘eku tamaio‘eiki; Ko e lolo tapu Kuo u pani ‘aki:"
    },
    {
      "verse": 21,
      "text": "‘A ia ‘e ma‘u ki ai ‘eku puke; Ko hoku nima foki te ne poupou pē."
    },
    {
      "verse": 22,
      "text": "‘E ‘ikai tata‘o mai ha fili; Pea ko e fa‘ahinga pau‘u ‘e ‘ikai te nau fakamamahi."
    },
    {
      "verse": 23,
      "text": "Pea te u tulaki mei hono ‘ao hono ngaahi fili, Pea te u tuku atu ha mala kiate kinautolu ‘oku fehi‘a mai."
    },
    {
      "verse": 24,
      "text": "Pea ‘e fe‘ao mo ia ‘a ‘eku mo‘oni mo ‘eku ‘ofa; Pea ‘e mā‘olunga hono nifo ‘i hoku hingoa."
    },
    {
      "verse": 25,
      "text": "Pea te u ‘ai hono nima ki he tahi, Pea ko hono to‘omata‘u ki he vaitafe lahi."
    },
    {
      "verse": 26,
      "text": "Te ne tautapa mai, ‘o pehē, “Ko ‘eku tamai ‘a e ‘Afiona, Ko hoku ‘Otua, mo hoku makatu‘u fakamo‘ui‘anga.”"
    },
    {
      "verse": 27,
      "text": "Ko au foki te u ‘uluaki foha ‘aki, Ko e taupotu ‘i he ngaahi tu‘i ‘o māmani."
    },
    {
      "verse": 28,
      "text": "‘E ta‘ofi ai pē ‘eku ‘ofa ma‘ana, Pea ‘a‘ana mo‘oni ‘eku fuakava."
    },
    {
      "verse": 29,
      "text": "Pea te u ‘ai ke ta‘engata hono fāmili, Pea ko hono taloni ke hangē ko e ngaahi ‘aho fakalangi."
    },
    {
      "verse": 30,
      "text": "Kapau ‘e li‘aki ‘eku lao ‘e he‘ene fānau, ‘O ‘ikai te nau fou ‘i he konisitūtone Kuo u fokotu‘u;"
    },
    {
      "verse": 31,
      "text": "Kapau te nau va‘inga‘aki ‘eku ngaahi fekau, ‘O ‘ikai te nau tauhi ‘a e ngaahi tu‘utu‘uni ‘a‘aku;"
    },
    {
      "verse": 32,
      "text": "Te u ‘eke ‘aki ‘a e me‘a kinisi ‘enau angahala, Pea te u ‘eke ‘enau kovi ‘aki ‘a e ngaahi tā."
    },
    {
      "verse": 33,
      "text": "Ka ‘e ‘ikai te u motuhi ‘eku ‘ofa meiate ia, Pea ‘e ‘ikai te u tuku ‘eku fakamo‘oni lea."
    },
    {
      "verse": 34,
      "text": "‘E ‘ikai te u va‘inga‘aki ‘eku kovinānite, Pea ko e me‘a kuo ‘alu atu ‘i hoku ngutu ‘e ‘ikai te u fakakehe."
    },
    {
      "verse": 35,
      "text": "Kuo taha ai pē ‘eku fuakava; Tangi ‘eku mā‘oni‘oni ‘e ‘ikai te u loi kia Tēvita:"
    },
    {
      "verse": 36,
      "text": "Ko hono hako ‘e ta‘engata, Pea ko hono taloni ‘e fe‘ao mo au ‘o hangē ko e la‘ā."
    },
    {
      "verse": 37,
      "text": "‘E fokotu‘u ‘o ta‘engata hangē ko e māhina, Mo e fakamo‘oni lea ‘i he ‘atā.” (Sila)"
    },
    {
      "verse": 38,
      "text": "Ka kuo ke li‘aki pē mo fakatale‘i, Kuo ke takataka ‘ita ki ho‘o pani."
    },
    {
      "verse": 39,
      "text": "Kuo ke fakama‘ama‘a ‘a e kovinānite mo ho‘o tamaio‘eiki: Kuo ke lī ki he kelekele hono kalauni."
    },
    {
      "verse": 40,
      "text": "Kuo ke hae kotoa hono ngaahi ‘ā; Pea kuo ke ‘ai ke koto maumau pē hono ngaahi taua."
    },
    {
      "verse": 41,
      "text": "Kuo vete ia ‘e he fononga noa ‘i he hala: Kuo ne hoko ko e luma‘anga ‘o e nofo ‘i he ngaahi fonua."
    },
    {
      "verse": 42,
      "text": "Ko e to‘omata‘u ‘o ho ngaahi fili kuo ke fakamahiki; Kuo ke ‘ai ke fiefia hono kau fakamamahi."
    },
    {
      "verse": 43,
      "text": "Ko e mata ‘o ‘ene heletā foki na‘a ke pale‘i, ‘O ‘ikai te ke fakamatu‘u ia ‘i he fepaki."
    },
    {
      "verse": 44,
      "text": "Kuo ke fakangata ‘ene fetapaki, Kuo ke fulihi ki he kelekele hono taloni."
    },
    {
      "verse": 45,
      "text": "Kuo ke fakangata vave hono ivi fakatalavou: Kuo ke ‘ufi‘ufi ia ‘aki ‘a e mā hangē ha kofu. (Sila)"
    },
    {
      "verse": 46,
      "text": "‘E ‘osi ‘afē, ‘Eiki, ho‘o fufū koe ‘o ta‘engata? ‘E kohu ho‘o ‘ita hangē ha vela?"
    },
    {
      "verse": 47,
      "text": "Manatu ki he si‘i ‘o e taimi ‘o‘ota: Hono ko e muna kuo ke ngaohi ki ai ‘a e hako‘i tangata kotoa!"
    },
    {
      "verse": 48,
      "text": "Hono ai ha to‘a ‘e mo‘ui ai pē, ‘o ‘ikai a‘usia ‘a e mate, Te ne hamusi ‘ene mo‘ui mei he puke ‘a Hētesi, ‘inē? (Sila)"
    },
    {
      "verse": 49,
      "text": "‘E ‘Ātonai Kofa‘ā ho‘o ngaahi ‘ofa mu‘a, Ko e fua ho‘o fuakava kia Tēvita mo fakamo‘oni lea?"
    },
    {
      "verse": 50,
      "text": "Manatu, ‘Ātonai, ki he manukia ho‘o kau tamaio‘eiki; Hono ‘oku ou ‘aikona ‘a e koto manuki ‘a e kakai lahi;"
    },
    {
      "verse": 51,
      "text": "‘A ia ‘oku manuki ‘aki koe, ‘Eiki, ‘e ho ngaahi fili; ‘Io, ‘a ‘enau manukia ‘a e ngaahi laka ‘a ho‘o pani."
    },
    {
      "verse": 52,
      "text": "Ko e fakamālō ‘o Sihova Ke fai pē ‘o lauikuonga. ‘Ēmeni, mo ‘Ēmeni. KO HONO FĀ ‘O E PUKA"
    }
  ],
  "timestamp": "2025-08-08T15:55:35.250428"
}