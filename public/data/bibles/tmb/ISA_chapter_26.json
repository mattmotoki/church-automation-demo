{
  "book": "ISA",
  "book_name": "Isaiah",
  "chapter": 26,
  "version_id": 1307,
  "url": "https://www.bible.com/bible/1307/ISA.26",
  "verses": [
    {
      "verse": 1,
      "text": "‘I he taimi ko ia ‘e fai ‘a e hiva ko eni ‘i he fonua ko Siuta. Ko e kolo hūfanga ‘oku ta ma‘u ē, Kuo ne ‘ai ‘a e fakamo‘ui mōno ‘ā mo puke."
    },
    {
      "verse": 2,
      "text": "Fakaava ‘a e ngaahi matapā, Kae hū ‘a e pule‘anga faitotonu na, ‘A e pule‘anga ‘oku tauhi ‘ene fai tōnunga."
    },
    {
      "verse": 3,
      "text": "Ko e loto ‘oku puke ma‘u te ke ngaohi ke nonga ka ko ha nonga, Koe‘uhi ko ‘ene falala ki he ‘Afiona."
    },
    {
      "verse": 4,
      "text": "Falala kia Sihova ‘o ta‘engata, He ko IAA SIHOVA ko e Makatu‘u Laukuonga."
    },
    {
      "verse": 5,
      "text": "He kuo ne ‘ohifo ‘a e nofo ‘i he taukakapa, ‘A e kolo fu‘u mā‘olunga: Kuo ne lolo hifo ia, kuo ne lolo hifo ia ki he kelekele; Kuo ne ‘ai ke lave ki he efu."
    },
    {
      "verse": 6,
      "text": "Kuo mala ‘a e va‘e ki ai; Ko e va‘e ‘o e vaivai, Ko e taulaka ‘a e kau tu‘utāmaki."
    },
    {
      "verse": 7,
      "text": "Ko e hala ‘o e faitotonu ko e koto tonusika: ‘Oku ke fakatokalelei ‘a e ‘alunga ‘o e faitotonu ‘aki ‘a e fuavai."
    },
    {
      "verse": 8,
      "text": "‘E Sihova kuo mau tatali atu ‘I he hala foki ‘o ho‘o fai fakamaau; Ko e holi ‘o e loto ‘oku fie fanongo ki ho huafa ‘Oku fie fanongo ki he fakamanatu ‘o ho‘o ngaahi me‘a."
    },
    {
      "verse": 9,
      "text": "Ko hoku loto na‘e feinga kiate koe ‘i he pō; ‘Io, ne u kumi hakili kiate koe ‘aki ‘a e laumālie ‘o hoku loto: He ka hoko mai ‘a ho‘o ngaahi fakamaau ki he fonua, ‘E ako faitotonu ‘a e nofo maama."
    },
    {
      "verse": 10,
      "text": "Ka fai ha ‘ofa ki he pau‘u, Molekemama‘o ha‘ane ako ke faitotonu; Ka ne nofo ‘i ha fonua mā‘oni‘oni te ne fai kovi, Pea ko e fotu ‘a Sihova ‘e ‘ikai ‘aupito te ne ‘ilo‘i."
    },
    {
      "verse": 11,
      "text": "‘E Sihova, kuo mā‘olunga ho nima, ka na‘e ‘ikai te nau sio ki ai; ka te nau sio ki ho‘o mamahi‘i ha kakai he fakamaa‘i ‘a kinautolu na; ‘ā, ko e afi kuo tuku ki ho ngaahi fili, te ne keina kinautolu."
    },
    {
      "verse": 12,
      "text": "‘E Sihova, te ke fokotu‘u ha melino ma‘u ma‘amautolu: seuke, ko ‘emau ngāue kotoa foki ko ho‘o fai ia ma‘amautolu."
    },
    {
      "verse": 13,
      "text": "‘E Sihova ko homau ‘Otua, kuo fakaehaua kimautolu ‘e ha hou‘eiki kehe, ‘o ‘ikai ko koe pē; ka ne ta‘e‘oua ‘a e ‘Afiona ‘oku mau lava ai ke fakahīkihiki‘i ho huafa."
    },
    {
      "verse": 14,
      "text": "Tala‘ehai ‘oku mo‘ui ‘a e kau pekia: tala‘ehai ‘oku toetu‘u ‘a e kau ‘ata: ‘āua, kuo ke ‘a‘ahi kiate kinautolu, ‘o faka‘auha; pea na‘a mo e manatu ki ai kuo ke fakangata."
    },
    {
      "verse": 15,
      "text": "Kuo ke fakalahi ‘a e pule‘anga, ‘e Sihova, kuo ke fakalahi ‘a e pule‘anga; kuo ke fakalāngilangi‘i koe ‘e koe: kuo ke toloaki atu ‘a e ngaahi kau‘ā ‘o e fonua."
    },
    {
      "verse": 16,
      "text": "‘E Sihova, ‘i he hoko ‘a e faingata‘a na‘a nau ‘a‘ahi ki he ‘Afiona; na‘a nau lilingi atu ‘a e lotu fanafana ‘i he falala ho‘o kinisi kiate kinautolu."
    },
    {
      "verse": 17,
      "text": "Hangē ha fefine feitama ‘oku ofi ke fā‘ele ‘oku ne mākauua holo, ‘o ‘ioho ‘i he‘ene mamahi; na‘e pehē kimautolu ‘i he ‘ao ‘o e ‘Afiona."
    },
    {
      "verse": 18,
      "text": "Na‘a mau feitama, na‘a mau makau, na‘e hangē na‘a mau fā‘ele, ka ko e matangi pē; tala‘ehai na‘a mau fai ke mo‘ui ‘a e fonua; pea tala‘ehai kuo tō mai ha kau maama."
    },
    {
      "verse": 19,
      "text": "‘E toe mo‘ui ho‘o kau pekia: ‘e toetu‘u hoku ngaahi ‘anga‘anga, ‘Ā, ‘o mavava, ‘a e tōfā ‘i he efu: he ko ho‘o hahau ko e hahau ‘oku tō ki he mohuku kai, pea ‘e laku mai ‘e he fonua ‘a e kau ‘ata."
    },
    {
      "verse": 20,
      "text": "Ha‘u ange, si‘oku kakai, hū ki ho ngaahi loki, ‘o tāpuni ‘a e matapā kiate koe: toi ko e fo‘i kemo pē, kae‘oua ke laka atu ‘a e tautea."
    },
    {
      "verse": 21,
      "text": "He vakai, ‘oku hā‘ele atu ‘a Sihova mei hono nofo‘anga ke ‘eke ‘a e kovi ‘a e nofo māmani: pea ‘oku tatala ‘e māmani ‘a e toto kuo ne ‘ufi‘ufi, ‘o ‘ikai te ne toe ‘ufi‘ufi ‘a e fakapoongi ‘oku ‘i ai."
    }
  ],
  "timestamp": "2025-08-08T15:56:01.553508"
}