{
  "book": "2SA",
  "book_name": "2 Samuel",
  "chapter": 11,
  "version_id": 1307,
  "url": "https://www.bible.com/bible/1307/2SA.11",
  "verses": [
    {
      "verse": 1,
      "text": "PEA ‘i he faifai pea hoko ‘a e fa‘ahita‘u ‘oku ‘alu atu ai ‘a e ngaahi tu‘i ki he tau, na‘e fekau atu ‘e Tēvita ‘a Sioape, ke ō mo ‘ene kau tamaio‘eiki, mo ‘Isileli kātoa; pea nau nuiki ‘a ha‘a ‘Āmoni, mo ‘ākolo‘i ‘a Lapa. Ka ka nofo ‘a Tēvita ‘i Selusalema."
    },
    {
      "verse": 2,
      "text": "Pea ko e efiafi ‘e taha na‘e tu‘u ‘a Tēvita mei hono mohenga, ‘o hā‘ele ‘i he tu‘a fale ‘o e palasi; ‘o ne sio mei ai ki ha fefine ‘oku pālutu; pea ko e fefine matamatalelei? ‘aupito."
    },
    {
      "verse": 3,
      "text": "Pea fekau ‘e Tēvita ke fehu‘i pe ko hai ‘a e fefine. Pea tali ‘e ha taha, ‘Ikai ko Pātisepa ia, ko e ‘ōfefine ‘o ‘Eliami, ko e uaifi ‘o e motu‘a Heti ko ‘Ūlaia?"
    },
    {
      "verse": 4,
      "text": "Pea fekau atu ‘e Tēvita ha ni‘ihi, ‘o ‘omi ia; pea ne ha‘u kiate ia, pea ne mohe mo e fefine; (he kuo ne fai hono fakama‘a) pea ne foki ki hono fale."
    },
    {
      "verse": 5,
      "text": "Pea feitama ‘a e fefine; pea ne fekau ke fakahā kia Tēvita ‘o ne pehē, Kuo u feitama."
    },
    {
      "verse": 6,
      "text": "Pea ‘alu ‘a e fekau ‘a Tēvita kia Sioape, Tuku mai ‘a ‘Ūlaia ko e motu‘a Heti. Pea fekau ‘e Sioape ‘a ‘Ūlaia ke ‘alu kia Tēvita."
    },
    {
      "verse": 7,
      "text": "Pea ‘i he a‘u mai ‘a ‘Ūlaia, na‘e ‘eke ‘e Tēvita pe kuo fēfē ‘a Sioape, pea fēfē mo e kakai, pea kuo fēfē ‘a e tau."
    },
    {
      "verse": 8,
      "text": "Pea toki lea ‘a Tēvita kia ‘Ūlaia, ‘Alu hifo ki ho fale, ‘o fufulu ho va‘e. Pea hū atu ‘a ‘Ūlaia mei he fale ‘o e tu‘i, pea muimui atu ha ‘inasi mei he tu‘i."
    },
    {
      "verse": 9,
      "text": "Ka ka mohe pē ‘a ‘Ūlaia ‘i he hū‘anga ‘o e palasi ‘i he kau tamaio‘eiki ‘a hono ‘eiki, ‘o ‘ikai te ne ‘alu hifo ki hono fale."
    },
    {
      "verse": 10,
      "text": "Pea na‘e fakahā kia Tēvita, ‘o pehē, Na‘e ‘ikai ‘alu hifo ‘a ‘Ūlaia ki hono fale; ko ia na‘e pehē ‘e Tēvita kia ‘Ūlaia, ‘Ikai ko ho‘o toki a‘u mei ha fononga? Ko e hā na‘e ‘ikai te ke ‘alu hifo ai ki ho fale?"
    },
    {
      "verse": 11,
      "text": "Pea fakatau folofola ‘a ‘Ūlaia kia Tēvita, ‘Oku nofo fale lou‘akau ‘a e ‘A‘ake, mo ‘Isileli, mo Siuta; pea ko hoku ‘eiki ko Sioape, mo e kau tamaio‘eiki ‘a e ‘afiona, ‘oku nau ‘apitanga ‘i he ‘ata‘atā; pea te u hū koā au ki hoku fale, ke kai mo inu, mo mohe mo hoku finemotu‘a? Tangi ‘a e mo‘ui ‘a e feitu‘u na, pea tapu mo e lākoifie ‘a e ‘afiona, ‘ilo ‘e au ‘o kapau te u fai ha me‘a pehē."
    },
    {
      "verse": 12,
      "text": "Pea pehē ‘e Tēvita kia ‘Ūlaia, Nofo heni he ‘aho ni foki, pea ‘apongipongi te u tuku atu koe. Ko ia na‘e nofo pē ‘a ‘Ūlaia ‘i Selusalema ‘i he ‘aho ko ia mo e ‘apongipongi."
    },
    {
      "verse": 13,
      "text": "Pea ‘i he ui ange ia ‘e Tēvita, na‘a ne kai mo inu ‘i hono ‘ao, pea ne fakainu ia ke ne hu‘akava‘ia: pea ‘i he‘ene efiafi, na‘a ne ‘alu atu ke tokoto ‘i hono mohenga fakataha mo e kau tamaio‘eiki ‘a hono ‘eiki, ka ko hono fale na‘e ‘ikai te ne ‘alu hifo ki ai."
    },
    {
      "verse": 14,
      "text": "Pea pongipongi hake na‘e fai tohi ‘e Tēvita kia Sioape, ‘o ne tuku kia ‘Ūlaia ke ne ‘ave."
    },
    {
      "verse": 15,
      "text": "Pea ne tu‘u ‘i he tohi, ‘o pehē, Tuku ‘a ‘Ūlaia ke fehangahangai mo e potu tau ‘oku mālohi, pea mou holomui meiate ia, kae te‘ia ai ke ne mate."
    },
    {
      "verse": 16,
      "text": "Pea ‘i he fai ‘e Sioape ‘ene ngāue ki he kolo, na‘a ne tuku ‘a ‘Ūlaia ki he potu na‘a ne ‘ilo ‘oku ‘i ai ha kau to‘a."
    },
    {
      "verse": 17,
      "text": "Pea fai ‘a e fakapuke mei he kolo, ‘o nau tau mo Sioape: pea na‘e tō ha ni‘ihi ‘o e kakai, ‘io, ‘i he kau tamaio‘eiki ‘a Tēvita; pea na‘e pekia foki ‘a e Heti ko ‘Ūlaia."
    },
    {
      "verse": 18,
      "text": "Pea fekau ‘a Sioape ke fakahā kia Tēvita ‘a e ngaahi me‘a kehekehe ‘o e tau;"
    },
    {
      "verse": 19,
      "text": "pea ne fale‘i ‘a e talafekau, ‘o pehē, Ka ‘osi ho‘o fakahā ki he tu‘i ‘a e ngaahi me‘a ‘o e tau,"
    },
    {
      "verse": 20,
      "text": "pea ka ‘iloange ‘e langa ai ha tuputāmaki ‘a e tu‘i, ‘o ne folofola mai, Ko e hā na‘a mou ofi pehē ai ki he kolo ke tau? ‘Ikai na‘a mou ‘ilo te nau fana mei he funga ‘ā?"
    },
    {
      "verse": 21,
      "text": "Ko hai na‘a ne taa‘i ‘a ‘Apimeleki foha ‘o Selupēseti? ‘Ikai na‘e lī hifo ki ai ‘e ha fefine ha maka toka ‘olunga mei he funga ‘ā, ‘o ne pekia ‘i Tēpesi? Ko e hā na‘a mou ofi pehē ai ki he ‘ā? Pea te ke toki pehē, Kuo pekia foki mo ho‘o tamaio‘eiki ko ‘Ūlaia Heti."
    },
    {
      "verse": 22,
      "text": "Pea ‘alu ‘a e talafekau ‘o ne a‘u atu, ‘o ne fakahā kia Tēvita ‘a e me‘a kotoa pē kuo fekau ai ia ‘e Sioape."
    },
    {
      "verse": 23,
      "text": "Pea fakamatala ‘e he talafekau kia Tēvita, Na‘e mālohi ‘a e kau tangata kiate kimautolu, pea nau hū ki tu‘a ki he vao, pea na‘a mau tata‘o kiate kinautolu ‘o a‘u ki he matanikolo."
    },
    {
      "verse": 24,
      "text": "Pea na‘e fana mai ‘a e kau fana mei he funga ‘ā ki ho‘o kau tamaio‘eiki, pea kuo tō ha ni‘ihi ‘i he kau tamaio‘eiki ‘a e ‘afiona, pea kuo pekia foki ho‘o tamaio‘eiki ko ‘Ūlaia Heti."
    },
    {
      "verse": 25,
      "text": "Pea folofola ‘a Tēvita ki he talafekau, Ko eni ‘a e lea te ke fai kia Sioape, ‘Oua te ke hoha‘a fau ‘i he me‘a ni, he ‘oku keina tavale ‘e he heletā: fai mālohi ho‘o tau ki he kolo, ‘o fulihi ia: ‘o ke poupou kiate ia."
    },
    {
      "verse": 26,
      "text": "Pea ‘i he fanongo ‘e he uaifi ‘o ‘Ūlaia kuo pekia ‘a ‘Ūlaia ko hono husepāniti, na‘a ne tēngihia hono hoa."
    },
    {
      "verse": 27,
      "text": "Pea kuo hili ‘a e tēngihia, na‘e fekau ‘e Tēvita, ‘o ‘omi ‘a e fefine ki hono fale, pea ne hoko ko hono uaifi, pea ne fā‘ele‘i kiate ia ha tama. Ka ko e me‘a kuo fai ‘e Tēvita na‘e tau kovi ki he finangalo ‘o Sihova."
    }
  ],
  "timestamp": "2025-08-08T15:54:38.074355"
}