{
  "book": "2KI",
  "book_name": "2 Kings",
  "chapter": 25,
  "version_id": 1307,
  "url": "https://www.bible.com/bible/1307/2KI.25",
  "verses": [
    {
      "verse": 1,
      "text": "PEA ‘i he hiva ta‘u ‘o ‘ene pule, ‘i hono hongofulu māhina, mo e ‘aho hongofulu ‘o e māhina, na‘e ha‘u ‘a Nepukanesa ko e Tu‘i Pāpilone ke tau‘i ‘a Selusalema, ‘a ia mo ‘ene tau kotoa, ‘o nau ‘apitanga ai; pea na‘a nau langa taua takatakai."
    },
    {
      "verse": 2,
      "text": "Ko ia, na‘e ‘ākolo‘i ‘a e kolo ‘o a‘u ki he hongofulu mā taha ta‘u ‘o e pule ‘a Kingi Setekaia."
    },
    {
      "verse": 3,
      "text": "Pea ‘i hono ‘aho hiva ‘o hono fā māhina na‘e mamafa ‘a e honge ki he kolo, pea na‘e ‘ikai ha me‘akai ki he kakai tuku‘uta."
    },
    {
      "verse": 4,
      "text": "Pea na‘e toki foa ‘a e ‘ā ‘o e kolo, pea na‘e hola po‘uli ‘a e kau sōtia kotoa pē, ‘o nau fou ‘i he hala ‘o e matanikolo ‘i he vaha‘a ‘o e ongo ‘ā ‘i he ngoue tapu ‘a e tu‘i: he ko e kau Kalitia na‘a nau nofo ki he kolo mei he potu kotoa pē: pea fou ‘a e tu‘i ‘i he hala ki he ‘Alapā."
    },
    {
      "verse": 5,
      "text": "Pea tulimui ‘a e kau Kalitia ki he Tu‘i, ‘o nau ma‘u ia ‘i he ‘Alapā ‘o Sielikō: pea na‘e movete meiate ia ‘ene tau kotoa."
    },
    {
      "verse": 6,
      "text": "Pea nau toki puke ‘a e tu‘i, ‘o ‘ohake ki he Tu‘i Pāpilone ki Līpila; ‘o nau fakamāu‘i ia."
    },
    {
      "verse": 7,
      "text": "Pea na‘a nau tāmate‘i ‘a e ngaahi foha ‘o Setekaia ‘oku ne mamata ai, pea nau toki kuihi ‘a Setekaia, ‘o ha‘i ‘aki ha ongo seini palasa, ‘o ‘ave ki Pāpilone."
    },
    {
      "verse": 8,
      "text": "Pea ‘i hono nima māhina mo hono ‘aho fitu, ‘a ia ko e hongofulu mā hiva ta‘u ‘o Kingi Nepukanesa ko e Tu‘i Pāpilone, na‘e ha‘u ki Selusalema ‘a Nēpusa-‘ātani, ko e kapiteni ‘o e ka‘ate, ko e tamaio‘eiki ‘a e Tu‘i Pāpilone."
    },
    {
      "verse": 9,
      "text": "Pea ne tutu ‘a e fale ‘o Sihova mo e fale ‘o e tu‘i; ‘io, ko e ngaahi fale kotoa pē ‘o Selusalema, ‘a e fale lalahi, na‘a ne tutu ‘aki ‘a e afi."
    },
    {
      "verse": 10,
      "text": "Pea ko e tau Kalitia kotoa na‘e ‘i he ‘eiki ‘o e ka‘ate na‘a nau holoki ‘a e ‘ā ‘o Selusalema takatakai."
    },
    {
      "verse": 11,
      "text": "Pea ko e toenga kakai na‘e toe ‘i he kolo, mo kinautolu na‘e tō ki he Tu‘i Pāpilone, pea mo e toe ‘o lāuvale, na‘e taki pōpula kinautolu ‘e Nēpusa-‘ātani ko e ‘eiki ‘o e ka‘ate."
    },
    {
      "verse": 12,
      "text": "Ka na‘e tuku ‘e he ‘eiki ‘o e ka‘ate ha ni‘ihi ‘i he taupotu ki lalo ‘o e fonua ke tauhi ngoue vaine mo ngoue."
    },
    {
      "verse": 13,
      "text": "Pea ko e ngaahi pou palasa na‘e ‘i he fale ‘o Sihova, mo e ngaahi tu‘unga fakasāliote, mo e Tahi Palasa na‘e ‘i he fale ‘o Sihova, na‘e laiki ‘e he kau Kalitia, ‘o nau ‘ave hono palasa ki Pāpilone."
    },
    {
      "verse": 14,
      "text": "Mo e ngaahi kane, mo e ngaahi huo lafalafa, mo e ngaahi hikofi, mo e ngaahi sēpuni, mo e ngaahi nāunau palasa na‘e fai‘aki ‘enau ngāue na‘a nau ‘ave."
    },
    {
      "verse": 15,
      "text": "Mo e ngaahi ‘ainga malala, mo e ngaahi pēsoni na‘e ‘ave ‘e he ‘eiki ‘o e ka‘ate: ko e me‘a na‘e koula na‘e ‘ave ko e koula, pea ko ia na‘e siliva na‘e ‘ave ko e siliva."
    },
    {
      "verse": 16,
      "text": "Ko e ongo pou, ko e taha‘i tahi, mo e ngaahi tu‘unga fakasāliote, ‘a ia ne ngaohi ‘e Solomone ki he fale ‘o Sihova, ko e palasa ‘o e nāunau ko ia na‘e ‘ikai mafua."
    },
    {
      "verse": 17,
      "text": "Ko e mā‘olunga ‘o e pou ‘e taha ko e kiupite ‘e hongofulu mā valu, pea na‘e ‘ai mei ‘olunga ha ‘ulu palasa; pea ko e mā‘olunga ‘o e ‘ulu‘i pou ko e kiupite ‘e tolu; pea ‘ai takatakai ki he ‘ulu‘i pou ha kupenga mo ha ngaahi pomikānite ko e palasa kotoa: pea tatau mo ia ‘a e teuteu mo e kupenga ‘i hono ua ‘o e pou."
    },
    {
      "verse": 18,
      "text": "Pea puke ‘e he ‘eiki ‘o e ka‘ate ‘a Selaia ko e to‘omu‘a ‘o e kau taula‘eiki, pea mo Sefanaia ko hono ua ‘o e taula‘eiki, mo e tolu‘i tauhi matapā;"
    },
    {
      "verse": 19,
      "text": "pea mei he kolo na‘a ne ‘ave ha ‘iunoke ‘e taha na‘e angi ki he kau tau, mo e tu‘unga me‘a ‘e toko nima ‘i he kau fakafe‘ao ki he tu‘i, ‘a ia na‘e ma‘u ‘i he kolo, pea mo e sikalaipe ‘a e ‘eikitau, ‘a ia na‘a ne fokotu‘u ki he tau ‘a e kakai tuku‘uta; mo e toko onongofulu ‘o e kau tuku‘uta na‘e ma‘u ‘i he kolo."
    },
    {
      "verse": 20,
      "text": "‘Io, na‘e puke kinautolu ‘e Nēpusa-‘ātani ko e ‘eiki ‘o e ka‘ate, ‘o ne ‘ave kinautolu ki he Tu‘i Pāpilone ki Līpila."
    },
    {
      "verse": 21,
      "text": "Pea tāmate‘i kinautolu ‘e he Tu‘i Pāpilone ‘i Līpila ‘i he fonua ‘o Hēmati. Ko ia na‘e taki pōpula ‘a Siuta mei hono kelekele."
    },
    {
      "verse": 22,
      "text": "Pea ko e me‘a ki he kakai na‘e toe ‘i he fonua ‘o Siuta, ‘a ia na‘e fakatoe ‘e Nepukanesa ko e Tu‘i Pāpilone, na‘a ne tuku ke kōvana kiate kinautolu ‘a Ketalaia foha ‘o ‘Ahikami foha ‘o Sāfani."
    },
    {
      "verse": 23,
      "text": "Pea ‘i he fanongo ‘e he hou‘eiki tau, ‘a kinautolu mo honau kakai, kuo fakanofo ‘e he Tu‘i Pāpilone ‘a Ketalaia ke kōvana, na‘a nau omi kia Ketalaia ki Mīsipa, ‘io, ‘a ‘Isime‘eli foha ‘o Netanaia, mo Siohanani foha ‘o Kalea, mo Selaia foha ‘o Tanumeti ko e ha‘a Nētofa, pea mo Siasanaia foha ‘o ha motu‘a Mā‘aka, ‘a kinautolu mo honau kakai."
    },
    {
      "verse": 24,
      "text": "Pea fuakava ‘a Ketalaia kiate kinautolu, pea ki honau kakai, ‘o ne pehē ki ai, ‘Oua te mou manavahē ki he kau tamaio‘eiki ‘a e kau Kalitia; mou nofo ‘i he fonua, ‘o tauhi ‘a e Tu‘i Pāpilone, pea te mou lelei."
    },
    {
      "verse": 25,
      "text": "Ka ‘i hono fitu māhina, ‘iloange na‘e ha‘u ‘a ‘Isime‘eli foha ‘o Netanaia, foha ‘o ‘Elisama, na‘e kau ki he fale‘alo, ‘o ne ha‘u mo ia ha tu‘unga me‘a ‘e toko hongofulu, pea ne taa‘i ‘a Ketalaia, pea na‘e pekia ia mo e kau Siu mo e kau Kalitia na‘e ‘iate ia ‘i Mīsipa."
    },
    {
      "verse": 26,
      "text": "Pea tutu‘u ‘a e kakai kotoa, ‘a e si‘i mo e lahi, pea mo e hou‘eiki tau, pea nau a‘u ki ‘Isipite; he na‘a nau manavahē ki he kau Kalitia."
    },
    {
      "verse": 27,
      "text": "Pea ‘i he hoko ‘a hono tolungofulu mā fitu ta‘u ‘o e nofo pōpula ‘a Sihoiakini ko e Tu‘i Siuta, ‘i hono hongofulu mā ua ‘o e māhina, mo hono ‘aho ‘e uofulu mā fitu, na‘e hanga ai ‘a ‘Ivili-melotaki ko e Tu‘i Pāpilone ‘i he ‘uluaki ta‘u ‘o ‘ene pule, ‘o ne hiki ‘a e ‘ulu ‘o Sihoiakini ko e Tu‘i Siuta mei he pilīsone,"
    },
    {
      "verse": 28,
      "text": "pea ne lea lelei ki ai, ‘o ne tuku ki mu‘a hono taloni ‘i he taloni ‘o e ngaahi tu‘i na‘e ‘iate ia ‘i Pāpilone."
    },
    {
      "verse": 29,
      "text": "Pea fetongi ‘e ia hono kofu fakapilīsone; pea lolotonga ‘ene mo‘ui na‘a ne taumafa ai pē ‘i he keinanga ‘a e tu‘i."
    },
    {
      "verse": 30,
      "text": "Pea ko e me‘a ki hono ‘inasi na‘e vahe hono ‘inasi ma‘u pē mei he tu‘i; ko e ‘aho mo e ‘inasi lolotonga ‘ene mo‘ui."
    }
  ],
  "timestamp": "2025-08-08T15:54:50.198528"
}