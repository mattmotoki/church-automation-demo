{
  "book": "JOB",
  "book_name": "Job",
  "chapter": 16,
  "version_id": 1307,
  "url": "https://www.bible.com/bible/1307/JOB.16",
  "verses": [
    {
      "verse": 1,
      "text": "PEA tali ‘a Siope, ‘o ne pehē,"
    },
    {
      "verse": 2,
      "text": "Kuo u fiu ‘i he fanongo me‘a pehē: Ko e tu‘unga fakalelu langa‘i mamahi homou kotoa."
    },
    {
      "verse": 3,
      "text": "Lau ‘e au kuo ngata ‘a e fai ‘ata‘i lea; Pea ko e hā nai ‘a e me‘a ‘oku hoka‘i koe ke tali?"
    },
    {
      "verse": 4,
      "text": "Ko au foki te u lava ke lea hangē ko kimoutolu; Ka ne fetongi au ‘i heni ‘e hamou toko taha, ‘E faingofua ‘eku fokotu‘u lau kiate kimoutolu, Mo kalokalo hoku ‘ulu kiate kimoutolu."
    },
    {
      "verse": 5,
      "text": "Faingofua ‘eku poupou kimoutolu ‘aki hoku ngutu, Mo fakalelu ‘aki ‘a e ngāue ‘a hoku loungutu."
    },
    {
      "verse": 6,
      "text": "Kapau ‘oku ou lea, ‘oku ‘ikai lelei ai ‘eku mamahi: Pea kapau ‘oku ou ta‘ofi, tala‘ehai ‘oku mōlia ai ha‘aku me‘a."
    },
    {
      "verse": 7,
      "text": "Ka ‘oku mo‘oni kuo u ka‘anga ‘i he fai ‘a ‘Ene ‘Afio: Kuo ke fakalala hoku ‘api kotoa."
    },
    {
      "verse": 8,
      "text": "Pea kuo ke kofu fe‘ufe‘u au–ko e fakamo‘oni ia ‘e taha: Pea ko hoku tutue ‘oku ou hopo mo au, ‘O mātu‘aki talatalaaki‘i au."
    },
    {
      "verse": 9,
      "text": "Ko ‘ene houhau ‘oku hae au, ‘o fai takai: ‘Oku ne ina, ‘o fakangatata hono nifo kiate au. ‘Oku fakamāsila ‘e hoku fili ‘a e hila mai hono mata."
    },
    {
      "verse": 10,
      "text": "‘Oku nau fakaava mio‘i honau ngutu kiate au; ‘Oku nau taa‘i pau‘u hoku kou‘ahe: ‘Oku nau kautaha ke ngaohi au."
    },
    {
      "verse": 11,
      "text": "‘Oku tukuange au ‘e ‘Ela ki he faka‘otuamate, ‘Oku ne fakapuna au ki he nima ‘o e faikovi."
    },
    {
      "verse": 12,
      "text": "Na‘a ku nofo nonga, pea fokifā na‘a ne have‘i au; ‘O ne puke hoku kia, ‘o lulu; ‘Io, na‘a ne fokotu‘u au ko e polo ke ne fana ki ai."
    },
    {
      "verse": 13,
      "text": "‘Oku puna mai ‘ene ngaahi ngahau mei he potu kehekehe, Na‘a ne fana‘i hoku kofuua, ‘o ‘ikai te ne faka‘atu‘i; Na‘a ne lilingi hoku ‘ahu ki he kelekele."
    },
    {
      "verse": 14,
      "text": "‘Oku ne tuki hoku ‘ā ke ava ‘o toe ava; ‘Oku ne ‘ohofi au ‘o hangē ha mafi."
    },
    {
      "verse": 15,
      "text": "Ko e tauanga‘a kuo u tuitui ki he funga patu ‘o hoku kili, Pea kuo u fakalielia‘i hoku tope ‘i he efu."
    },
    {
      "verse": 16,
      "text": "Ko hoku mata ‘oku fefulai ‘i he tangi, Pea ko e ‘ata ‘o mate ‘oku ‘i hoku laumata;"
    },
    {
      "verse": 17,
      "text": "Neongo ‘oku ‘ikai ha fakamālohi ‘i hoku nima, Pea ko ‘eku lotu ‘oku ma‘a."
    },
    {
      "verse": 18,
      "text": "Kelekele, ‘oua ‘e ‘ufi‘ufi hoku toto, Pea ke ‘oua na‘a ta‘ofi ‘a e ongo ‘o ‘eku tangi!"
    },
    {
      "verse": 19,
      "text": "Na‘a mo eni, vakai, ‘oku ‘i langi ha‘aku fakamo‘oni, ‘Io, ‘oku ‘i Taukakapa ha Taha ‘oku tu‘u ma‘aku."
    },
    {
      "verse": 20,
      "text": "Lolotonga ‘oku ‘iuvī mai hoku ngaahi kaume‘a: ‘Oku ou lingi lo‘imata kia ‘Elohā;"
    },
    {
      "verse": 21,
      "text": "Ke ne tala tonuhia ki ha tangata kuo hopo mo ‘Elohā, Pe ki si‘a tupu tangata ‘oku fai mo hono kaume‘a!"
    },
    {
      "verse": 22,
      "text": "He ko e ngaahi ta‘u faka‘osi ‘ena ‘oku ha‘u, Pea u foua ‘a e hala ‘oku ‘ikai ha foki mei ai."
    }
  ],
  "timestamp": "2025-08-08T15:55:16.097545"
}