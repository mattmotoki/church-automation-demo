{
  "book": "1SA",
  "book_name": "1 Samuel",
  "chapter": 3,
  "version_id": 1307,
  "url": "https://www.bible.com/bible/1307/1SA.3",
  "verses": [
    {
      "verse": 1,
      "text": "PEA ko e tamasi‘i ko Sāmiuela na‘a ne fai ‘a e tauhi ‘o Sihova ‘i he ‘ao ‘o ‘Īlai, pea ko e folofola ‘a Sihova na‘e ma‘ungata‘a ‘i he taimi ko ia: na‘e ‘ikai ha vīsone ‘e pā mai."
    },
    {
      "verse": 2,
      "text": "Pea ko e ‘aho ‘e taha ‘i he taimi ko ia, kuo toka ‘a ‘Īlai ‘i hono potu mohe, (tokua kuo kamata nenefu hono mata, ‘o ‘ikai te ne lava ke sio),"
    },
    {
      "verse": 3,
      "text": "pea kuo te‘eki ke mate ‘a e maama ‘a e ‘Otua, pea na‘e tokoto ‘a Sāmiuela ke mohe ‘i he Temipale ‘o Sihova, ‘a ia na‘e ‘i ai ‘a e ‘A‘ake ‘o ‘Elohimi;"
    },
    {
      "verse": 4,
      "text": "mo e ui ange ‘e Sihova ‘a Sāmiuela: pea tali ‘e ia, Ko au."
    },
    {
      "verse": 5,
      "text": "Pea ne lele kia ‘Īlai, ‘o ne pehē, Ko au eni: he na‘a ke ui au. Pea ne tali, Na‘e ‘ikai te u ui: toe tokoto pē. Ko ia na‘a ne ‘alu ‘o tokoto."
    },
    {
      "verse": 6,
      "text": "Pea toe fai ‘e Sihova, ‘o ne toe ui, Sāmiuela ē. Pea tu‘u ‘a Sāmiuela ‘o ne ‘alu kia ‘Īlai, ‘o ne pehē, Ko au eni: he na‘a ke ui au. Ka ka tali ‘e ia. Na‘e ‘ikai te u ui, tama; toe tokoto."
    },
    {
      "verse": 7,
      "text": "Ka ‘oku te‘eki ‘ilo ‘a e ‘Eiki ‘e Sāmiuela, pea kuo te‘eki fakahā kiate ia ‘a e folofola ‘a Sihova."
    },
    {
      "verse": 8,
      "text": "Pea toe fai ‘e Sihova ‘a e ui, Sāmiuela! ko hono tu‘o tolu ia. Pea ne tu‘u ‘o ‘alu kia ‘Īlai, ‘o ne pehē, Ko au eni; he na‘a ke ui au. Pea e‘a kia ‘Īlai, tā ko Sihova kuo ne ui ‘a e tama."
    },
    {
      "verse": 9,
      "text": "Ko ia na‘e pehē ‘e ‘Īlai kia Sāmiuela, ‘Alu, ‘o tokoto: pea ka faifai, ‘o ne ui koe, pea ke tali, Fai mai ha‘o folofola, ‘Eiki; he ‘oku fakaongo atu ‘e ho‘o tamaio‘eiki ko au. Ko ia na‘e ‘alu ‘a Sāmiuela, ‘o tokoto ‘i hono potu mohe."
    },
    {
      "verse": 10,
      "text": "Pea hā‘ele mai ‘a e ‘Eiki, ‘o tu‘u ‘o ne ui mai ‘o hangē ko e taimi ko ē mo ē, Sāmiuela, Sāmiuela. Pea toki pehē ‘e Sāmiuela, Fai mai ha‘o folofola, he ‘oku fakaongo atu ‘e ho‘o tamaio‘eiki ko au."
    },
    {
      "verse": 11,
      "text": "Pea folofola mai ‘a Sihova kia Sāmiuela; Vakai, ko au ‘oku ou teu fai ha me‘a ‘i ‘Isileli, ‘a ia ‘e vavana ‘a e ongo telinga ‘o ia te ne fanongo ki ai."
    },
    {
      "verse": 12,
      "text": "‘I he taimi ko ia te u fakahoko kia ‘Īlai ‘a e me‘a kotoa kuo u lea ki ai, ‘o kau ki hono fale; te u kamata pea te u faka‘osi."
    },
    {
      "verse": 13,
      "text": "He kuo u fakahā kiate ia te u fakamaau ‘e au hono fale ‘o ta‘engata, koe‘uhi ko e kovi na‘a ne ‘ilo ki ai, he fakatupu ‘e he‘ene fānau ha mala kiate kinautolu, kae ‘ikai te ne ta‘ofi kinaua."
    },
    {
      "verse": 14,
      "text": "Pea ko ia kuo u fuakava ki he fale ‘o ‘Īlai, ko au ē ha lava hano fakamolemole ‘o e kovi ‘o e fale ‘o ‘Īlai ‘aki ha feilaulau, pe ha tuku me‘a‘ofa ‘o ta‘engata."
    },
    {
      "verse": 15,
      "text": "Pea tokoto ‘a Sāmiuela ki he ‘apongipongi, pea ne toki fakaava ‘a e ngaahi matapā ‘o e fale ‘o Sihova. Pea na‘e manavahē ‘a Sāmiuela ke fakahā ‘a e vīsone kia ‘Īlai."
    },
    {
      "verse": 16,
      "text": "Ka ka ui ‘e ‘Īlai ‘a Sāmiuela, ‘o ne pehē, Tama Sāmiuela. Pea tali ‘e ia, Ko au."
    },
    {
      "verse": 17,
      "text": "Pea ne pehē, Ko e hā ‘a e me‘a na‘a ne folofola‘aki kiate koe? ‘Oua foki, ‘o ‘oua te ke fufū meiate au. ‘Ilo ‘e koe ‘o lahi hake kapau te ke fufū meiate au ha taha ‘o e ngaahi me‘a na‘a Ne folofola‘aki kiate koe."
    },
    {
      "verse": 18,
      "text": "Ko ia, na‘e fakahā ‘e Sāmiuela kiate ia hono kotoa, ‘o ‘ikai te ne fufū meiate ia. Pea pehē ‘e ia, Ko e ‘Eiki pē: ke fai pē ‘e ia ‘a e me‘a ‘oku ne finangalo ki ai."
    },
    {
      "verse": 19,
      "text": "Pea na‘e tupu ‘a Sāmiuela, pea na‘e ‘iate ia ‘a Sihova, ‘o ‘ikai te ne tuku ke tō kelekele ha‘ane lea ‘e taha."
    },
    {
      "verse": 20,
      "text": "Pea na‘e ‘ilo ‘e ‘Isileli kātoa mei Tani ‘o a‘u ki Peasipa kuo fakapapau ‘a Sāmiuela ko e palōfita ‘a Sihova."
    },
    {
      "verse": 21,
      "text": "Pea na‘e toe hā ‘a e ‘eiki ‘i Sailo: he na‘e fakahā ia ‘e he ‘Eiki kia Sāmiuela ‘i Sailo ‘i he‘ene folofola. Pea na‘e hoko ‘a e lea ‘a Sāmiuela ki ‘Isileli kātoa."
    }
  ],
  "timestamp": "2025-08-08T15:54:30.719794"
}