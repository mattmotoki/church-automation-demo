{
  "book": "LEV",
  "book_name": "Leviticus",
  "chapter": 18,
  "version_id": 1307,
  "url": "https://www.bible.com/bible/1307/LEV.18",
  "verses": [
    {
      "verse": 1,
      "text": "PEA folofola ‘a Sihova kia Mōsese, ‘o pehē,"
    },
    {
      "verse": 2,
      "text": "Lea ki ha‘a ‘Isileli, pea ke tala kiate kinautolu,"
    },
    {
      "verse": 3,
      "text": "Ko Sihova au ko homou ‘Otua. ‘E ‘ikai te mou fai ‘o hangē ko e fai ‘a e fonua ko ‘Isipite, ‘a ia na‘a mou nofo ai, pea ‘e ‘ikai te mou fai ‘o hangē ko e fai ‘a e fonua ko Kēnani, ‘a ia ‘oku taki kimoutolu ki ai: pea ‘e ‘ikai te mou fou ‘i he‘enau ngaahi tu‘utu‘uni."
    },
    {
      "verse": 4,
      "text": "Ko e konisitūtone ‘a‘aku te mou fai ki ai, pea ko e ngaahi tu‘utu‘uni ‘a‘aku te mou tauhi ke mou fou ai: ko Sihova au ko homou ‘Otua."
    },
    {
      "verse": 5,
      "text": "‘Io, te mou tauhi ‘eku ngaahi tu‘utu‘uni mo ‘eku ngaahi konisitūtone, ‘a ia ka fai ‘e ha tangata, te ne mo‘ui ai: ko Sihova au."
    },
    {
      "verse": 6,
      "text": "Tapu ki he tangata ke ‘unu‘unu ki he kakano ‘o hono manava, ke fakatelefua‘i ia: ko Sihova au."
    },
    {
      "verse": 7,
      "text": "Tapu ha‘o ala ki he telefua ‘o ho‘o tamai, ‘a ia ko ho‘o fa‘ē; ko ho‘o fa‘ē ia, ‘e ‘ikai te ke fakatelefua‘i."
    },
    {
      "verse": 8,
      "text": "Tapu ha‘o fakatelefua‘i ‘a e uaifi ‘o ho‘o tamai: ko ho‘o fakatelefua‘i ia ho‘o tamai."
    },
    {
      "verse": 9,
      "text": "Tapu ha‘o fakatelefua‘i ho tuofefine, pe ko e ‘ōfefine ia ‘o ho‘o tamai, pe ko e tama ‘a ho‘o fa‘ē, pe ko ha tupu ‘i ‘api, pe ko ha tupu mama‘o."
    },
    {
      "verse": 10,
      "text": "Tapu ha‘o fakatelefua‘i ‘a e ‘ōfefine ‘o ho foha, pe ko e tama ‘a ho ‘ōfefine: he ko ‘ena telefua ko ho‘o telefua."
    },
    {
      "verse": 11,
      "text": "Tapu ha‘o fakatelefua ‘a e tama ‘a e uaifi ‘a ho‘o tamai, ‘a ia kuo ne fanau‘i ki ho‘o tamai; ko ho tuofefine ia."
    },
    {
      "verse": 12,
      "text": "Tapu ha‘o fakatelefua‘i ‘a e tuofefine ‘o ho‘o tamai: ko e kakano ‘o ho‘o tamai ia."
    },
    {
      "verse": 13,
      "text": "Tapu ha‘o fakatelefua‘i ‘a e tokoua ‘o ho‘o fa‘ē: ko e kakano ia ‘o ho‘o fa‘ē."
    },
    {
      "verse": 14,
      "text": "Tapu ha‘o fakatelefua‘i ‘a e tokoua ‘o ho‘o tamai, ‘io, ‘e ‘ikai te ke ‘unu‘unu ki hono uaifi: ko ho‘o fa‘ē ia."
    },
    {
      "verse": 15,
      "text": "Tapu ha‘o fakatelefua‘i ho kāinga mali ko e uaifi ‘o ho foha: tapu ha‘o fakatelefua‘i ia."
    },
    {
      "verse": 16,
      "text": "Tapu ha‘o fakatelefua‘i ‘a e uaifi ‘o ho tokoua; he ko ‘ene telefua ko e telefua ia ‘a ho tokoua."
    },
    {
      "verse": 17,
      "text": "Tapu ha‘o fakatelefua‘i ha fefine mo ‘ene tama fakatou‘osi; pea ‘e ‘ikai te ke ala ki he ‘ōfefine ‘o ‘ene tama, pe ko e tama ‘a ‘ene tama, ke fakatelefua‘i: he ‘oku mou kakano taha pē: ko e mala ia."
    },
    {
      "verse": 18,
      "text": "‘Oku tapu ho‘o ala ki he tehina ‘o ho‘o uaifi ke tata‘o ‘aki hono ta‘okete ‘i he‘ene kei mo‘ui."
    },
    {
      "verse": 19,
      "text": "Pea ‘oku tapu ha‘o ‘unu‘unu ki ha fefine ke fakatelefua‘ia lolotonga ‘oku mavahe ia ‘i ha‘ane ta‘ema‘a."
    },
    {
      "verse": 20,
      "text": "Pea ‘oku tapu ha‘o tono‘i ‘a e uaifi ‘o ho kaungā‘api, ke ‘uli‘i koe ‘iate ia."
    },
    {
      "verse": 21,
      "text": "Pea ‘oku tapu ha‘o tuku hao hako ke ‘asi ‘i he afi kia Moloke, pea ‘oku tapu ha‘o fakame‘avale‘i ‘a e huafa ‘o homou ‘Otua: ko Sihova au."
    },
    {
      "verse": 22,
      "text": "Pea ‘oku tapu ha‘o mohe mo ha tangata ‘o hangē ko e mohe mo e fefine: ko e me‘a fakalielia ia."
    },
    {
      "verse": 23,
      "text": "Pea ‘oku tapu ha‘o ‘unoho mo ha manu neongo pe ko e hā, ke ‘uli‘i koe ‘iate ia: pea ‘oku tapu ke tu‘u ha fefine ‘i he ‘ao ‘o ha manu ke tokoto ki ai: ko e koto fakalilifu ia."
    },
    {
      "verse": 24,
      "text": "‘Oua te mou fakata‘ema‘a‘i kimoutolu ‘i he alā me‘a pehē: he ko e ngaahi me‘a ko ia kuo ‘uli‘i ai ‘a e ngaahi kakai ‘oku ou fakateka atu mei homou ‘ao:"
    },
    {
      "verse": 25,
      "text": "pea kuo ‘uli‘i ai ‘a e fonua: ko ia ‘oku ou ‘eke ki ai hono kovi, pea ‘oku pu‘aki ‘e he fonua hono kau nofo‘anga."
    },
    {
      "verse": 26,
      "text": "Ko ia te mou tauhi ‘e kimoutolu ‘eku ngaahi tu‘utu‘uni, mo ‘eku konisitūtone, pea ‘e ‘ikai te mou fai ha taha ‘o e ngaahi fakalielia ni, ‘a koe tupu‘i fonua, mo koe ‘a e muli ‘oku ‘āunofo mai;"
    },
    {
      "verse": 27,
      "text": "(he ko e ngaahi me‘a fakalielia ko ia kuo fai ‘e he kakai ‘o e fonua na‘e mu‘omu‘a ‘iate kimoutolu, pea kuo ‘uli ai ‘a e fonua):"
    },
    {
      "verse": 28,
      "text": "koe‘uhiā ke ‘oua na‘a pu‘aki ‘e he fonua ‘a kimoutolu foki, ‘i ho‘omou ‘uli‘i ia, ‘o hangē ko ‘ene pu‘aki ‘a e ngaahi kakai na‘e mu‘omu‘a ‘iate kimoutolu."
    },
    {
      "verse": 29,
      "text": "He ka ‘ilonga ‘a ia te ne fai ha taha ‘o e ngaahi fakalielia ko ia, ‘e tu‘usi ‘enau mo‘ui ‘a e kakai fai pehē mei honau fa‘ahinga."
    },
    {
      "verse": 30,
      "text": "Ko ia te mou tauhi ‘a e me‘a ‘oku ou tuku ke mou tauhi, ‘o ‘oua ‘e fai ha taha ‘o e ngaahi anga fakalielia ni, ‘a ia na‘e fai ‘i he te‘eki ke mou ‘i ai, pea ke ‘oua te mou ‘uli‘i ai kimoutolu: ko Sihova au ko homou ‘Otua."
    }
  ],
  "timestamp": "2025-08-08T15:54:02.339071"
}