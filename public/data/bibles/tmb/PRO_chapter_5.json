{
  "book": "PRO",
  "book_name": "Proverbs",
  "chapter": 5,
  "version_id": 1307,
  "url": "https://www.bible.com/bible/1307/PRO.5",
  "verses": [
    {
      "verse": 1,
      "text": "TAMA, tokanga ki he poto kuo u a‘u ki ai; Fokotu‘u telinga mai ki he me‘a kuo u ‘ilo:"
    },
    {
      "verse": 2,
      "text": "Koe‘uhi ā ke ke tauhi ‘a e ngaahi fakakaukau; Pea ke lama ‘e ho ngutu ke ‘atu pē ‘a e me‘a ‘oku ke ‘ilo."
    },
    {
      "verse": 3,
      "text": "He ko e ngutu ‘o e pa‘umutu ‘oku to‘i mei ai ‘a e honi, Seuke, ko hono me‘a fakalea ‘oku momole ange ‘i he lolo;"
    },
    {
      "verse": 4,
      "text": "Ka ko hono fakaiku ‘oku ifo kovi hangē ko e teve, Māsila hangē ha heletā matafuhifuhi."
    },
    {
      "verse": 5,
      "text": "Ko e va‘e ‘o e fefine ko ia ‘oku hifo ai pē kia Mate; Ko ‘ene taulaka ‘oku fakahangatonu ki Lolofonua."
    },
    {
      "verse": 6,
      "text": "Ko e fefine ko ia–koloto ke ne hae atu ke ma‘u ‘a e hala ‘o e mo‘ui: ‘Oku fepikopikoaki ‘ene ‘alu ki he me‘a ‘oku ‘ikai te ne ‘ilo ki ai"
    },
    {
      "verse": 7,
      "text": "Pea ko eni, kau tama, fanongo mai; Pea ‘oua ‘e afe mei he lea ‘oku ou pu‘aki."
    },
    {
      "verse": 8,
      "text": "Le‘ei ho hala ke mama‘o mei he fefine ko ia, Pea ‘oua te ke ofi ki hono matafale."
    },
    {
      "verse": 9,
      "text": "Na‘a ‘iloange te ke tuku ke mole ho tangata ki ha ni‘ihi kehe, Mo e fu‘u konga ‘o ho‘o mo‘ui ki he fa‘ahinga fekai."
    },
    {
      "verse": 10,
      "text": "Na‘a ‘iloange ‘e mo‘umo‘ua ha kau muli ‘i he koloa ‘a‘au; Pea hū ‘a e fua ‘o ho‘o ongosia ki he fale ‘o ha kehe;"
    },
    {
      "verse": 11,
      "text": "Pea ‘e iku pē ki ho‘o nofo to‘e, Kuo ka‘anga ho kakano mo ho sino kotoa."
    },
    {
      "verse": 12,
      "text": "Pea ke pehē, Ko e hā ai na‘a ku fehi‘a ki he akonaki, Pea fakasīkaka‘i ‘e hoku loto ‘a e fakapoto;"
    },
    {
      "verse": 13,
      "text": "Pea na‘e ‘ikai te u tokanga ki he le‘o ‘o e kakai na‘e ako mai, Pea na‘e ‘ikai te u fokotu‘u telinga ki hoku kau tiuta?"
    },
    {
      "verse": 14,
      "text": "Na‘e ‘ikai mei ai ha kovi te u ta‘efai ‘I he lotolotonga ‘o e kakai mo e fakataha."
    },
    {
      "verse": 15,
      "text": "Ma‘u ho vai inu mei ho lepa pē ‘o‘ou, Mo ho‘o holi vai tufu ke lahi, mei ho‘ou pē vai."
    },
    {
      "verse": 16,
      "text": "Ke tangikafa ho fauniteni ki mala‘e, Kae ‘i ai ‘ani manga‘i vai ‘i he ngaahi hala."
    },
    {
      "verse": 17,
      "text": "Ke ‘a‘au pē tāfataha, ‘O ‘oua ‘e kau ai hani muli."
    },
    {
      "verse": 18,
      "text": "Ke monū‘ia ho ‘ana vai; Pea ke ma‘u fiefia mei ho uaifi fakatalavou."
    },
    {
      "verse": 19,
      "text": "Ko si‘i tia loto‘aki! Mo si‘i kaseli hōihoifua! Ke ke topono ai pē ‘i hono ongo huhu; Ke ke to‘oa ai pē ‘i he‘ene veveho mai."
    },
    {
      "verse": 20,
      "text": "He ko e hā ai, tama, ke ke to‘oa ha fefine muli, Mo pīkitai ki he fatafata ‘o ha kehe?"
    },
    {
      "verse": 21,
      "text": "He ‘oku fe‘ao mo Sihova ‘a e ngaahi ‘alunga ‘o e tangata, Pea ‘oku ne hae atu ki hono ngaahi founga kotoa."
    },
    {
      "verse": 22,
      "text": "Ko e angahala ko ia ‘oku pō ia ‘i he ngaahi kovi ‘a‘ana, Pea te ne mo‘uha‘ia ‘i he ngaahi kafa ‘o ‘ene ngaahi angahala."
    },
    {
      "verse": 23,
      "text": "Ko e toko taha ko ia te ne mate ko e masiva kinisi; ‘Io, ‘i he lahi ‘o ‘ene vale te ne mo‘uhēa pē."
    }
  ],
  "timestamp": "2025-08-08T15:55:46.617230"
}