{
  "book": "2KI",
  "book_name": "2 Kings",
  "chapter": 9,
  "version_id": 1307,
  "url": "https://www.bible.com/bible/1307/2KI.9",
  "verses": [
    {
      "verse": 1,
      "text": "PEA ui ‘e he palōfita ko ‘Ilaisa ha taha ‘i he kau tama palōfita, ‘o ne fekau ki ai, Huke ho kofu, pea to‘o ‘a e hina pani ni, pea ke ‘alu ki Lemoti-kiliati."
    },
    {
      "verse": 2,
      "text": "Pea ‘i ho‘o a‘u ki ai, pea ke fakasiosio ke ma‘u ‘a Sehu, foha ‘o Sihosafate, foha ‘o Nīmisi, pea ke toki hū ‘o kamosi mai ia mei hono kaungā tau, ‘o ‘ave ia ki he loki lotoloto."
    },
    {
      "verse": 3,
      "text": "Pea ke to‘o ‘a e hina pani, ‘o lingi ki hono ‘ulu, mo ke pehē, Ko e folofola eni ‘a Sihova, Kuo u fakanofo koe ke Tu‘i ‘Isileli; pea ke toki hua‘i ‘a e matapā ka ke hola: ‘oua te ke tatali."
    },
    {
      "verse": 4,
      "text": "Pea ‘alu ‘a e talavou, ‘a e talavou palōfita, ki Lemoti-kiliati."
    },
    {
      "verse": 5,
      "text": "Pea ne a‘u atu, tā ‘oku fakataha ‘a e hou‘eiki tau; pea ne pehē, ‘Oku ai ha me‘a kiate koe, Kapiteni. Pea tali ‘a Sehu, Kia hai, he ‘oku mau kapiteni kotoa? Pea ne pehē, Kiate koe, Kapiteni."
    },
    {
      "verse": 6,
      "text": "Pea ne tu‘u, ‘o hū ki fale; pea ne lingi ‘a e lolo ki hono ‘ulu, ‘o ne pehē kiate ia, Ko e folofola eni ‘a Sihova ko e ‘Otua ‘o ‘Isileli, Kuo u fakanofo koe ke Tu‘i ki he kakai ‘a Sihova, ‘io, ki ‘Isileli."
    },
    {
      "verse": 7,
      "text": "Pea te ke taa‘i ‘a e fale ‘o ho ‘eiki ko ‘Ēhapi, ke u sauni kia Sisipeli ‘a e toto ‘o ‘eku kau tamaio‘eiki ko e kau palōfita, mo e toto ‘o e kau tamaio‘eiki kotoa pē ‘a Sihova."
    },
    {
      "verse": 8,
      "text": "He ‘e ‘auha kotoa ‘a e fale ‘o ‘Ēhapi pea te u tu‘usi meia ‘Ēhapi na‘a mo e tamasi‘i tangata, mo ia ‘oku mo‘ua mo ia ‘oku tau‘atāina ‘i ‘Isileli."
    },
    {
      "verse": 9,
      "text": "Pea te u tuku ‘a e fale ‘o ‘Ēhapi ke hangē ko e fale ‘o Selopoame foha ‘o Nīpati, pea hangē ko e fale ‘o Pā‘asa foha ‘o ‘Āhaia."
    },
    {
      "verse": 10,
      "text": "Pea ko e me‘a kia Sisipeli, ‘e keina ia ‘e he fanga kulī ‘i he potu ‘o Sisilili; pea ‘e ‘ikai ha taha ‘e tanu ia. Pea ne to‘o ‘a e matapā ‘o hola."
    },
    {
      "verse": 11,
      "text": "Pea hū mai ‘a Sehu ki he kau tamaio‘eiki ‘a hono ‘eiki. Pea lau mai ha taha ki ai, ‘Oku lelei? Ko e hā na‘e ha‘u ai ‘a e valelau na kiate koe? Pea ne pehē kiate kinautolu, ‘Oku mou ‘ilo pē ‘a e tangata, pea mo ‘ene lau."
    },
    {
      "verse": 12,
      "text": "Pea nau tali, Ko e loi; talu mai mu‘a. Pea ne pehē, Na‘e pehē mo pehē ‘ene lau kiate au, he‘ene pehē, Ko e folofola eni ‘a Sihova, Kuo u fakanofo koe ke Tu‘i ‘Isileli."
    },
    {
      "verse": 13,
      "text": "Pea nau fakavave, ‘o to‘o takitaha hono kofu, ‘o falikiliki ‘aki ‘a e tu‘unga ke ne nofo ai; pea nau ifi talupite, ‘o nau pehē, Kuo tu‘i ‘a Sehu!"
    },
    {
      "verse": 14,
      "text": "Ko ia ko Sehu foha ‘o Sihosafate foha ‘o Nīmisi na‘a ne puleaki‘i ‘a Siolame. Pea ko Siolame kuo ne nofo ko e tauhi ‘o Lemoti-kiliati, ‘a ia mo ‘Isileli kātoa, mei he ‘ao ‘o Hesaeli ko e Tu‘i Sīlia:"
    },
    {
      "verse": 15,
      "text": "he kuo foki ‘a Kingi Siolame ke faito‘o ‘i Sisilili ‘a e ngaahi kafo kuo ne ma‘u mei he kau Sīlia ‘i he‘ene tau mo Hesaeli ko e Tu‘i Sīlia. Pea pehē ‘e Sehu, Kapau ko homou loto ia, ‘oua ‘e hao ha taha mei he kolo ke ‘alu, ‘o fakapā ki Sisilili."
    },
    {
      "verse": 16,
      "text": "Pea heka sāliote ‘a Sehu, ‘o ne ‘alu ki Sisilili; he na‘e toka ‘a Siolame ‘i he potu ko ia. Pea kuo hifo ki ai ‘a ‘Ahasaia ko e Tu‘i Siuta ko ‘ene ‘a‘ahi kia Siolame."
    },
    {
      "verse": 17,
      "text": "Pea ‘oku tu‘u ‘a e taulama ‘i he funga taua ‘i Sisilili, ‘o ne vakai ‘a e fu‘u fononga ‘o Sehu ‘ene ha‘u, pea ne pehē, Ko e fononga ‘oku hā mai. Pea fekau ‘e Siolame, Heka hoosi taha, ‘o tuku atu ke fakafetaulaki kiate kinautolu, ‘o fehu‘i, Ko e ha‘u melino?"
    },
    {
      "verse": 18,
      "text": "Ko ia na‘e ‘alu ha taha ‘i ha hoosi ke fakafetaulaki kiate ia, ‘o ne pehē, Ko e folofola eni ‘a e tu‘i, Ko e ha‘u melino? Pea tali ‘e Sehu, Ko ho hā ‘a e melino? foki ‘o muimui mai. Pea fakahā ‘e he taulama, ‘o pehē, Na‘e a‘u ‘a e talafekau kiate kinautolu, ka ‘oku ‘ikai te ne foki."
    },
    {
      "verse": 19,
      "text": "Pea ne fekau atu ha hoosi ‘e taha, ‘a ia na‘a ne a‘u kiate kinautolu, ‘o ne pehē, Ko e folofola eni ‘a e tu‘i, Ko e melino koā? Pea tali ‘e Sehu, Ko ho hā ‘a e melino? foki ‘o muimui mai."
    },
    {
      "verse": 20,
      "text": "Pea fakahā ‘e he taulama, Na‘a ne a‘u kiate kinautolu, ka ‘oku ‘ikai te ne foki: pea ko e fakateka ‘oku hangē ko e fakateka ‘a Sehu ko e ha‘a Nīmisi; he ko e anga ai pē ‘o ‘ene fakateka ‘oku hangē ha faha."
    },
    {
      "verse": 21,
      "text": "Pea fekau ‘e Siolame, Teuteu. Pea na‘a nau teuteu ‘ene sāliote. Pea hū kitu‘a ‘a Siolame ko e Tu‘i ‘Isileli, mo ‘Ahasaia ko e Tu‘i Siuta, takitaha ‘i he‘ene sāliote; ‘io, na‘a na hū kitu‘a ke fakafetaulaki kia Sehu, pea na‘a nau fetaulaki ‘i he tofi‘a ‘o e Sisilili ko Nēpote."
    },
    {
      "verse": 22,
      "text": "Pea ‘i he sio leva ‘e Siolame kia Sehu, na‘a ne pehē ange, ‘Oku lelei, Sehu? Pea ne tali, ‘O lelei fēfē, lolotonga ‘oku pehē fau ‘a e ngaahi fe‘auaki ‘a ho‘o fa‘ē ko Sisipeli, mo ‘ene tuki fakatēvolo?"
    },
    {
      "verse": 23,
      "text": "Pea ala ‘e Siolame hono nima ke foki ‘o hola he‘ene pehē kia ‘Ahasaia, Ko e lapa, Ko e lapa, ‘Ahasaia!"
    },
    {
      "verse": 24,
      "text": "Pea tūkuingata ‘e Sehu ‘a e teke ‘o e kaufana, ‘o ne fana‘i ‘a Siolame ‘i he vaha‘a hui fohe, pea ‘asi atu ‘a e ngahau ‘i hono mafu, ‘o ne mape‘e ‘i loto sāliote."
    },
    {
      "verse": 25,
      "text": "Pea ne fekau kia Pitikali ko hono hoa tau, Hiki, ‘o lī ki he konga vao na ‘o e Sisilili ko Nēpote: he manatu, ‘i he‘eta heka fakataha mu‘a, ‘a koe mo au, he muimui ki he‘ene tamai ko ‘Ēhapi, na‘e hilifaki ki ai ‘e he ‘Eiki ‘a e mala ko eni,"
    },
    {
      "verse": 26,
      "text": "Folofola ‘a e ‘Eiki, Ne u mātu‘aki sio ‘aneafi ki he toto ‘o Nēpote, mo e toto ‘o ‘ene fānau; pea te u sauni kiate koe ‘i he tofi‘a ni–ko Sihova ia. Pea ko ia, hiki ‘o lī ki he ‘api na, ‘o hangē ko e folofola ‘a Sihova."
    },
    {
      "verse": 27,
      "text": "Pea ‘i he vakai ki ai ‘e ‘Ahasaia ko e Tu‘i Siuta, na‘a ne hola ‘i he hala ki he fale ngoue. Pea tulimui ki ai ‘a Sehu, ‘o ne fekau, Tāmate‘i mo ia foki ‘i he‘ene sāliote: pea nau taa‘i ia ‘i he hakenga ki Kuli, ‘a ia ‘oku ‘i ‘Ipileami. Pea ne hola ki Mekito, ‘o pekia ai."
    },
    {
      "verse": 28,
      "text": "Pea na‘e fakahā‘ele ia ‘i ha sāliote ‘e he‘ene kau tamaio‘eiki ki Selusalema, ‘o nau telio ia ‘i hono fonualoto fakataha mo ‘ene ngaahi kui ‘i Kolo-‘o-Tēvita."
    },
    {
      "verse": 29,
      "text": "(Pea ko e hongofulu mā taha ta‘u ‘o Siolame foha ‘o ‘Ēhapi na‘e kamata pule ai ‘a ‘Ahasaia ki Siuta.)"
    },
    {
      "verse": 30,
      "text": "Pea hū ‘a Sehu ki Sisilili, pea fanongo ki ai ‘a Sisipeli; pea ne polo hono laumata, mo teu hono ‘ulu, ‘o ne fakasio hifo mei he tupa."
    },
    {
      "verse": 31,
      "text": "Pea ‘i he hū ‘a Sehu ‘i he matanikolo, na‘a ne pehē hifo, Si‘oto‘ofa, Similai fakapō ‘eiki!"
    },
    {
      "verse": 32,
      "text": "Pea ne tāngaki hake ki he tupa, ‘o ne pehē, Ko hai ‘oku kau mo au? ko hai? Pea na‘e fakasio hifo ki ai ha ‘iunoke ‘e toko ua pe toko tolu."
    },
    {
      "verse": 33,
      "text": "Pea ne pehē, Mou lī hifo ia. Pea nau lī hifo ia: pea na‘e pihi hono toto ki he ‘ā mo e fanga hoosi: pea ne malaki ia."
    },
    {
      "verse": 34,
      "text": "Pea ne hū, ‘o fai ‘ene taumafa, mo ‘ene inu kava, pea ne toki pehē, ‘Ē, tokanga ki he fefine mala‘ia na, ‘o tanu; he ko e ‘ōfefine ‘o ha tu‘i."
    },
    {
      "verse": 35,
      "text": "Pea nau ‘alu ke tanu ia: ka na‘e ‘ikai te nau ‘ilo hano konga, ngata pē ‘i he nge‘esi ‘ulu, mo e ‘aofiva‘e, mo e ‘aofinima."
    },
    {
      "verse": 36,
      "text": "Pea nau foki, ‘o fakahā kiate ia. Pea ne pehē, Tā ko e folofola ‘a Sihova ia, ‘a ia na‘a ne fakafai ‘i he‘ene sevāniti ko ‘Ilaisiā Tisipī, he‘ene pehē, ‘I he potu ‘o Sisilili ‘e keina ‘e he fanga kulī ‘a e kakano ‘o Sisipeli:"
    },
    {
      "verse": 37,
      "text": "pea ko e ‘anga‘anga ‘o Sisipeli ‘e hangē ko e kinoha‘a ‘i he funga kelekele ‘i he potu ‘o Sisilili; ‘a ē ā ‘e ‘ikai te nau lava ke pehē, Ko Sisipeli eni."
    }
  ],
  "timestamp": "2025-08-08T15:54:47.750455"
}