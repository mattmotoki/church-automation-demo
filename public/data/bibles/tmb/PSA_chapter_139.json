{
  "book": "PSA",
  "book_name": "Psalms",
  "chapter": 139,
  "version_id": 1307,
  "url": "https://www.bible.com/bible/1307/PSA.139",
  "verses": [
    {
      "verse": 1,
      "text": "‘E Sihova, Kuo ke hakule au, ‘o ‘iloa."
    },
    {
      "verse": 2,
      "text": "Ko ‘eku nofo hifo mo tu‘u hake ‘oku ke ‘ilo, ‘Oku ke vavanga ki he‘eku fakakaukau kei mama‘o."
    },
    {
      "verse": 3,
      "text": "Ko ‘eku laka mo ‘eku tokoto ‘oku ke sivi pē, Pea ‘oku ke maheni mo hoku hala fuli pē."
    },
    {
      "verse": 4,
      "text": "Neongo kuo te‘eki ke a‘u ki hoku ‘elelo ha lea, ‘Uē, kuo ke mea‘i, ‘Eiki, hono kotoa."
    },
    {
      "verse": 5,
      "text": "Kuo ke kāpui au ‘i ‘ao mo tu‘a, Pea kuo ke hili kiate au ho nima."
    },
    {
      "verse": 6,
      "text": "Ko e ‘ilo pehē ‘oku fakaofo fau kia kita; ‘Oku hopo hake, ‘oku ‘ikai a‘usia."
    },
    {
      "verse": 7,
      "text": "Te u ‘alu ki fē mei ho Laumālie na? Pea te u hola ki fē mei ho Fofonga?"
    },
    {
      "verse": 8,
      "text": "Kapau te u kaka ki langi, ‘oku ‘i ai ‘a e ‘Afiona: Kapau te u mohe ‘i Lolofonua, uoke, ko koe ena."
    },
    {
      "verse": 9,
      "text": "Kapau te u ‘ai ‘a e kapakau ‘o e hengihengi, Kapau te u nofo taupotu ‘i he ngata‘anga ‘o e tahi;"
    },
    {
      "verse": 10,
      "text": "Na‘a mo ia ka ‘e taki au ‘e ho nima, Pea ko ho to‘omata‘u te ne puke kita."
    },
    {
      "verse": 11,
      "text": "Ka ne u pehē, “‘Ā, ke ‘ufi‘ufi au ‘e he po‘uli, Pea ke hoko ko e pō ‘a e maama ‘oku ou ‘i ai;"
    },
    {
      "verse": 12,
      "text": "Na‘a mo e po‘uli ‘e ‘ikai fakapo‘uli ki he ‘Afiona, Ka ‘oku tatau ‘a e pō mo e ‘aho ‘ena fakamaama: Ko e po‘uli mo e maama ‘oku na tatau ki he ‘Afiona."
    },
    {
      "verse": 13,
      "text": "He ko koe na‘a ke ngaohi hoku kofuua ē, Na‘a ke lalanga au ‘i he fatu ‘o ‘eku fa‘ē."
    },
    {
      "verse": 14,
      "text": "Te u fakafeta‘i kiate koe; Hono kuo fakangeingei mo fakaofo hoku ngaohi ē. Ko ho‘o ngaahi ngāue ko e koto fakaofo pē, Pea ‘oku mātu‘aki ‘ilo ia ‘e hoku laumālie."
    },
    {
      "verse": 15,
      "text": "Na‘e ‘ikai puli meiate koe hoku kano sino, ‘I he taimi na‘e ngaohi ai au ‘i he lilo: Na‘e tā faka‘ingo‘ingo kita ‘I he ngaahi feitu‘u ‘o lolofonua."
    },
    {
      "verse": 16,
      "text": "Ko ho ongo fo‘i fofonga na‘e sio kiate au ko e konga toto pē, Pea na‘e tu‘u ‘i ho‘o tohi kotoa pē ‘a e ngaahi mēmipa na‘e hokohoko ngaohi, ‘Osi kuo te‘eki ha taha ‘i ai."
    },
    {
      "verse": 17,
      "text": "Pea hono ‘ikai mahu‘inga kiate au ho‘o ngaahi fakakaukau, ‘Ela ē! Ko hono tānaki hono ‘ikai felefele!"
    },
    {
      "verse": 18,
      "text": "Ka u ka ‘ahi‘ahi fatu ia, ‘oku hulu ‘i he ‘one‘one: Ka u ka ofo hake ‘oku ou kei fe‘ao mo koe."
    },
    {
      "verse": 19,
      "text": "‘E ‘Otua, taumaiā ke ke tāmate‘i ‘a e kakai angahala: Pe‘i hiki meiate au, ‘a e kau siana toto‘ia."
    },
    {
      "verse": 20,
      "text": "‘A ia ‘oku nau angatu‘u kiate koe ‘aki ‘enau fa‘ufa‘ufono kākā ‘Oku nau tu‘u ‘i he‘enau vale ke tau‘i ‘a e ‘Afiona."
    },
    {
      "verse": 21,
      "text": "‘O ‘ikai koā ke u fehi‘a kiate kinautolu na ‘A ia ‘oku nau fehi‘a kiate koe, ‘e Sihova? ‘O u mamahi kiate kinautolu ‘oku tu‘u ki he ‘Afiona?"
    },
    {
      "verse": 22,
      "text": "Ko e fehi‘a ‘oku ou ongo‘i ki he fa‘ahinga ko ē, Ko e fehi‘a matematē: ‘Oku ou lau kinautolu ko hoku ngaahi fili pē."
    },
    {
      "verse": 23,
      "text": "Hākule au, ‘Ela, ‘o ‘ilo hoku loto ni: Sivi au, ‘o ‘ilo ‘eku ngao‘i:"
    },
    {
      "verse": 24,
      "text": "‘O vakai na‘a ‘oku ‘iate au ha hala ‘omi mala, Pea taki au ‘i he hala ta‘engata."
    }
  ],
  "timestamp": "2025-08-08T15:55:42.831166"
}