{
  "book": "PSA",
  "book_name": "Psalms",
  "chapter": 90,
  "version_id": 1307,
  "url": "https://www.bible.com/bible/1307/PSA.90",
  "verses": [
    {
      "verse": 1,
      "text": "‘EI, ko koe ko homau nofo‘anga ‘i he to‘utangata mo e to‘utangata."
    },
    {
      "verse": 2,
      "text": "Te‘eki fakatupu ‘a e ngaahi mo‘unga, Pe fanau‘i ‘a māmani mo e fonua; ‘Io, talu mei mu‘a ‘o lauikuonga ko e ‘Otua pē ‘a e ‘Afiona."
    },
    {
      "verse": 3,
      "text": "‘Oku ke fakafoki ki he efu ‘a e tangata me‘a vaivai, Pea ke pehē, Hako ‘o ‘Ātama, foki mai."
    },
    {
      "verse": 4,
      "text": "He ko e ta‘u ‘e afe ‘i ho‘o vakai ‘Oku hangē ko e ‘aneafi, ‘ene ‘osi, Pe ha fo‘i uasi he po‘uli."
    },
    {
      "verse": 5,
      "text": "‘Oku ke ‘ave kinautolu hangē ha vai fā; ‘Oku hangē ha mohe honau kotoa:"
    },
    {
      "verse": 6,
      "text": "Pongipongi ‘oku nau hangē ha muka‘i musie– Pongipongi lanumata mo televave, Efiafi tu‘usi hifo pea mae."
    },
    {
      "verse": 7,
      "text": "He ko ho houhau ‘oku mau ‘osi ai, Pea mau mo‘utāfu‘ua ‘i ho tuputāmaki:"
    },
    {
      "verse": 8,
      "text": "Kuo ke fokotu‘u ‘emau ngaahi hia ‘i ho ‘ao na, Ko ‘emau ngaahi me‘a fufū ‘i he maama ‘o ho fofonga."
    },
    {
      "verse": 9,
      "text": "He kuo pale homau ngaahi ‘aho kotoa pē ‘i ho houhau: ‘Oku mau faka‘osi homau ngaahi ta‘u ‘o hangē ha talanoa ‘oku lau."
    },
    {
      "verse": 10,
      "text": "Ko e ngaahi ‘aho ‘o homau ta‘u Ko e ta‘u ‘e fitungofulu; Pea ka lahi hoto ngū, ‘E a‘u nai ki he valungofulu: Pea ko hoto viki‘anga ko e ongosia mo e muna, He ‘oku tu‘usi vave pea tau puna."
    },
    {
      "verse": 11,
      "text": "Ko hai ‘oku ne ‘ilo‘i ho houhau hono mamafa, Pe ko e lahi ‘o ho tuputāmaki, ‘o taau mo ho ngeia?"
    },
    {
      "verse": 12,
      "text": "Ako mai ke mau fakafuofua pehē homau ngaahi ‘aho, Ka mau utu mai ha loto poto."
    },
    {
      "verse": 13,
      "text": "Liliu, ‘Eiki–ko futu! ‘O lolou telia ho‘o kau tamaio‘eiki ko kimautolu."
    },
    {
      "verse": 14,
      "text": "Fakamākona kimautolu kei pongipongi ‘aki ho‘o ‘alo‘ofa; Ke mau mavava mo fiefia ‘i homau ngaahi ‘aho kotoa."
    },
    {
      "verse": 15,
      "text": "‘Omi ha fiefia ke hoa mo e fuoloa ‘O homau fakavaivai‘i ‘e he ‘Afiona, ‘A e ngaahi ta‘u kuo mau feangainga ai mo e kovi na."
    },
    {
      "verse": 16,
      "text": "Ke hā ho‘o ngāue ki ho‘o kau tamaio‘eiki, Pea ki he‘enau fānau ho lāngilangi."
    },
    {
      "verse": 17,
      "text": "‘Io, ke ‘iate kimautolu ‘a e faka‘ofo‘ofa ‘o e ‘Eiki ko homau ‘Otua, Pea ‘ai ke tu‘u ma‘u ‘iate kimautolu ‘a e ngāue ‘a homau nima: ‘Io, ko e ngāue ‘a homau nima ke ke fokotu‘u ma‘u ia."
    }
  ],
  "timestamp": "2025-08-08T15:55:35.352139"
}