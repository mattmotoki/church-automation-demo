{
  "book": "JOB",
  "book_name": "Job",
  "chapter": 6,
  "version_id": 1307,
  "url": "https://www.bible.com/bible/1307/JOB.6",
  "verses": [
    {
      "verse": 1,
      "text": "PEA tali ‘e Siope, ‘o pehē,"
    },
    {
      "verse": 2,
      "text": "Taumaiā ke fua totonu ‘eku ‘itangofua, ‘Io, ke ‘ai fakataha ia mo ‘eku mamahi ‘i he fuatautau!"
    },
    {
      "verse": 3,
      "text": "‘E toki hā ai ‘ene mamafa ‘i he ‘one‘one ‘o e tahi: Ko hono ō ia na‘e puna noa ai ‘eku lea."
    },
    {
      "verse": 4,
      "text": "He ‘oku ‘iate au ‘a e ngaahi ngahau ‘a Sātai, Pea ko hono kona ‘oku ne fakamaha hoku laumālie: Pea ‘oku fakatē mai ‘a e ngaahi ngeia ‘o ‘Elohā."
    },
    {
      "verse": 5,
      "text": "‘Oku tangi hoha‘a koā ‘a e ‘asi vao ‘oku ne ma‘u ha mohuku mata? Pe ‘oku tangi ‘aulotu ha pulu ‘oku ma‘u me‘akai lelei?"
    },
    {
      "verse": 6,
      "text": "‘E kai ‘a e me‘a ta‘eifo, ‘o ‘ikai ‘ai ha māsima? Pea na‘a ‘oku fō ha hu‘a teve?"
    },
    {
      "verse": 7,
      "text": "Ko e ngaahi me‘a ‘oku fehi‘a ‘eku mo‘ui ke lave ai– Ko e koto fakalielia ko ia ke u me‘akai ‘aki tokua!"
    },
    {
      "verse": 8,
      "text": "Taumaiā ke ‘omi ‘eku kole; ‘Io, ke tuku mai ‘e ‘Elohā ‘eku faka‘amu!"
    },
    {
      "verse": 9,
      "text": "‘Io, ke finangalo ‘a ‘Elohā ke laiki au; Ke tuku ‘ene fakama‘uma‘u, kae ala mai, ‘o tu‘usi!"
    },
    {
      "verse": 10,
      "text": "Pehē ‘e ai ha‘aku ki‘i fiemālie; Seuke, neongo ‘oku ‘ikai ke faka‘ange‘ange ‘a e mamahi, Ka te u me‘e hopohopo pē: Koe‘uhi kuo ‘ikai te u fakatale‘i ‘a e folofola ‘a e Tāpuhā."
    },
    {
      "verse": 11,
      "text": "‘Oku fēfē fua hoku ivi ke u kītaki atu ai? Mo e hā fua ha me‘a te u iku ki ai ka u fakama‘uma‘u?"
    },
    {
      "verse": 12,
      "text": "He ko hoku ivi ko e ivi ‘o e maka? He ko hoku kakano ko e ukamea?"
    },
    {
      "verse": 13,
      "text": "Hono ‘ikai kuo u ta‘eha ivi toetoe, Pea kuo fakateka ‘a e poupou meiate au?"
    },
    {
      "verse": 14,
      "text": "Ka vaivai ha taha, ko e tavi ‘o hono kaume‘a ke fai ha ‘ofa ki ai; Na‘a ‘iloange te ne tuku ‘ene ‘apasia kia Sātai."
    },
    {
      "verse": 15,
      "text": "Ko hoku kāinga ni kuo fai fiemu‘a hangē ha tele‘a, Hangē ko e vai ‘o e ngaahi tele‘a, ‘a ia ‘oku mole."
    },
    {
      "verse": 16,
      "text": "Si‘ene vai ‘uli‘uli ‘i he ‘aisi, Ko e sinou ‘oku fufū ai:"
    },
    {
      "verse": 17,
      "text": "Pea ka hoko hono taimi ke tafe ‘oku nau kamata mingi: Ka māfana leva kuo nau mei ‘osi mei honau feitu‘u."
    },
    {
      "verse": 18,
      "text": "‘Oku afe ‘a e ngaahi kalavana ki ai; ‘Oku nau ‘alu ki he fonua mamate ‘o ‘auha ai."
    },
    {
      "verse": 19,
      "text": "Na‘e sio ki ai ‘a e ngaahi kalavana ‘o Teima, Na‘e kītaki ‘a e ngaahi fononga ‘o Sipa koe‘uhi ko ia."
    },
    {
      "verse": 20,
      "text": "Ko e koto laea kinautolu, he na‘a nau ‘amanaki; Na‘a nau ‘alu atu ‘o a‘u, pea nau puputu‘u."
    },
    {
      "verse": 21,
      "text": "He ko eni, kuo mou hoko kimoutolu ko e noa; Ko ho‘omou sio leva ki he koto havehave ni, pea mou ilifia."
    },
    {
      "verse": 22,
      "text": "He na‘a ke pehē, ‘Omi ha‘aku me‘a? Pē, Fai ha fakalelei ma‘aku mei ho‘omou koloa?"
    },
    {
      "verse": 23,
      "text": "Pē, Mou fakahaofi au mei he nima ‘o e fili? Pē, Huhu‘i au mei he fa‘iteliha ‘a e kau nima mālohi?"
    },
    {
      "verse": 24,
      "text": "Ako‘i au, pea te u fakalongo pē: ‘Io, fakamahino mai pe kuo u hē ‘i he hā."
    },
    {
      "verse": 25,
      "text": "Hono ‘ikai ‘asi ‘a e ngaahi lea ‘oku taunga tonu! Ka ko ho‘omou faka‘ilo ‘oku tau ki he hā?"
    },
    {
      "verse": 26,
      "text": "Na‘a ko ho‘omou pehē ke faka‘ilo lea? Ka ko e lea ‘a e loto mate ‘oku ma‘a e matangi pē."
    },
    {
      "verse": 27,
      "text": "‘Ā! te mou talotalo ke ma‘u ‘a e tamai mate; Pea te mou fakatau homou kaume‘a."
    },
    {
      "verse": 28,
      "text": "Pea ko eni, mou hanga mai mu‘a kiate au; Pea hā ki homou mata pe ‘oku ou loi."
    },
    {
      "verse": 29,
      "text": "Toe fai mu‘a. ‘Oua ‘e longo mo e loto. ‘Io, toe fai: ‘e tonu ai pē ‘eku me‘a."
    },
    {
      "verse": 30,
      "text": "He ‘oku ‘ikai ke fakaifoifo tonu koā ‘a hoku ‘elelo? Pea na‘a ‘oku ‘ikai ke lava ‘e hoku ‘ao‘ingutu ke ‘ilo ‘a e me‘a ‘oku kovi?"
    }
  ],
  "timestamp": "2025-08-08T15:55:14.687716"
}