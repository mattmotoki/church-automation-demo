{
  "book": "PSA",
  "book_name": "Psalms",
  "chapter": 46,
  "version_id": 1307,
  "url": "https://www.bible.com/bible/1307/PSA.46",
  "verses": [
    {
      "verse": 1,
      "text": "KO E hūfanga ‘a e ‘Otua kiate kitautolu, mo ha mālohi, Ko e tokoni ‘i he mamahi mātu‘aki ofi."
    },
    {
      "verse": 2,
      "text": "Ko ia ai, ‘e ‘ikai te tau manavahē neongo ‘e liliu ‘a māmani, Pea hiki ‘a e ngaahi mo‘unga ki loto tahi;"
    },
    {
      "verse": 3,
      "text": "Neongo ‘e ‘u‘ulu mo hou hono ngaahi peau na, Mo tetetete ‘a e ngaahi mo‘unga ‘i he‘ene fakapupula. (Sila)"
    },
    {
      "verse": 4,
      "text": "‘Oku ai ha vaitafe, pea ko hono ngaahi manga‘i vai ‘Oku ma‘u fiefia ai ‘a e kolo ‘a ‘Elohimi, ‘Io, ‘a e potu tapu ko e nofo‘anga ‘o ‘Elioni."
    },
    {
      "verse": 5,
      "text": "‘Oku ‘i kolo ‘a ‘Elohimi, ‘e ‘ikai fa‘a uea; ‘E tokoni ki ai ‘a ‘Elohimi ‘oka ‘aho leva"
    },
    {
      "verse": 6,
      "text": "Na‘e ‘u‘ulu ‘a e ngaahi kakai; na‘e hiki ‘a e ngaahi pule‘anga; Na‘a ne ‘ai atu hono le‘o; na‘e vai ‘a e fonua."
    },
    {
      "verse": 7,
      "text": "Ko Sihova Sāpaoti ‘oku ‘iate kitaua, Ko e ‘Otua ‘o Sēkope ko hota mo‘unga. (Sila)"
    },
    {
      "verse": 8,
      "text": "Ha‘u ‘o mamata ki he ngaahi ngāue ‘a Sihova, Hono kuo ne fai me‘a fakailifia ‘i he fonua!"
    },
    {
      "verse": 9,
      "text": "‘Oku ne lolololo ‘a e ngaahi tau ‘o a‘u ki he ngata‘anga ‘o māmani, ‘Oku ne fesi‘i kaufana, mo tu‘utu‘u tao, mo tutu sāliote ‘i he afi."
    },
    {
      "verse": 10,
      "text": "“Mou tuku, ‘o ‘ilo ko au ‘Elohimi, Te u hiliō ‘i he ngaahi kakai, te u hiliō ‘i māmani.”"
    },
    {
      "verse": 11,
      "text": "Ko Sihova Sāpaoti ‘oku ‘iate kitaua, Ko e ‘Otua ‘o Sēkope ko hota mo‘unga! (Sila)"
    }
  ],
  "timestamp": "2025-08-08T15:55:28.591868"
}