{
  "book": "PSA",
  "book_name": "Psalms",
  "chapter": 35,
  "version_id": 1307,
  "url": "https://www.bible.com/bible/1307/PSA.35",
  "verses": [
    {
      "verse": 1,
      "text": "FEKUKI, ‘Eiki, mo kinautolu ‘oku fekuki mo au: Tau‘i ‘a kinautolu ‘oku tau‘i au."
    },
    {
      "verse": 2,
      "text": "To‘o ‘a e pā mo e fakaū, Pea ke tu‘u ke tokoni au."
    },
    {
      "verse": 3,
      "text": "Unuhi ‘a e tao, ‘o songo ‘a e hala kiate kinautolu ‘oku tuli kita: Lea ki hoku laumālie, “Ko au ho mo‘ui‘anga.”"
    },
    {
      "verse": 4,
      "text": "‘Ofa ke mā mo laea ‘a kinautolu ‘oku tuli ki he‘eku mo‘ui: Pea ko kinautolu ‘oku feinga kovi kiate au, ‘Ofa ke fakafoki ki mui kinautolu, ‘o fakapuputu‘u‘i."
    },
    {
      "verse": 5,
      "text": "Ke nau hangē ko e kafukafu ‘i he ‘ao ‘o e matangi, Pea fakateka ‘e he ‘āngelo ‘a e ‘Eiki."
    },
    {
      "verse": 6,
      "text": "Ke fakapo‘uli mo heheke ‘aupito honau hala, Pea tuli kinautolu ‘e he ‘āngelo ‘a Sihova."
    },
    {
      "verse": 7,
      "text": "He kuo nau fakamohe kupenga kiate au ta‘ehano ‘uhinga, Ta‘ehano ‘uhinga ‘enau keli luo ke ma‘u kita."
    },
    {
      "verse": 8,
      "text": "Ke mo‘utāmakia ia ‘e he faka‘auha; Pea ko e kupenga kuo ne fakamohe, ‘ofa ke tau ai ia: ‘Io, ‘ofa ke ne tō ‘i he faka‘auha pē ko ia."
    },
    {
      "verse": 9,
      "text": "Toki hākahaka hoku laumālie ‘i he ‘Eiki: ‘O tome‘e ‘i he‘ene fakamo‘ui."
    },
    {
      "verse": 10,
      "text": "Ko hoku hui kotoa ‘e lea, “‘Eiki, ko hai ‘oku tatau mo e ‘Afiona, Ho‘o huhu‘i ‘a e tōkilalo meiate ia ‘oku mālohi ange, ‘Io, ‘a e tōkilalo mo e masiva meiate ia ‘oku fai hono vete?”"
    },
    {
      "verse": 11,
      "text": "‘Oku tu‘u hake ‘ani fakamo‘oni fakamālohi; ‘Oku nau ‘eke mai ‘a e ngaahi me‘a ‘oku ‘ikai te u ‘ilo‘i."
    },
    {
      "verse": 12,
      "text": "‘Oku nau totongi ‘eku lelei ‘aki ‘a e kovi pē, ‘Oku hangē ha toenga mate hoku laumālie."
    },
    {
      "verse": 13,
      "text": "Ka ko au–na‘a ku ‘ai tauanga‘a ‘i he‘enau mahaki‘ia: Na‘a ku fakavaivai‘i hoku laumālie ‘aki ‘a e fiekaia; Pea ko ‘eku lotu–a! ke foki mai ā kia kita!"
    },
    {
      "verse": 14,
      "text": "Na‘a ku fai ‘o hangē ko ha kaume‘a pe tokoua mo‘oni: Hangē ha taha ‘oku tēngihia ‘ene fa‘ē na‘e pehē ‘eku mapelu ‘o tangi."
    },
    {
      "verse": 15,
      "text": "Ka ‘i he‘eku humu ‘aku na‘a nau fiefia, ‘o fakataha leva: Na‘a nau fakataha ke ngaohia kita, ‘O nau tā mai ta‘e te u ‘iloa; Na‘a nau hae au ‘o ‘ikai tuku ā:"
    },
    {
      "verse": 16,
      "text": "Na‘a nau fingofingo mai ‘i he lotolotonga ‘o e kau ta‘elotu, Na‘a nau ‘ūtaki kaunifo kiate au."
    },
    {
      "verse": 17,
      "text": "‘E ‘Ātonai, ko futu ho‘o mo‘usioa pē! Fakafoki mu‘a mei he‘enau koto faka‘auha na ‘a hoku laumālie, ‘A‘eku me‘a pē taha mei he fanga laione."
    },
    {
      "verse": 18,
      "text": "Ka u fakafeta‘i atu ‘i he fakataha lahi: Te u fakamālō ki he ‘Afiona ‘i he lotolotonga ‘o ha fu‘u kakai."
    },
    {
      "verse": 19,
      "text": "Ko kinautolu ‘oku fakafili mai koe‘uhi ko ha loi, Ke ‘oua te nau fakama‘ito‘a: Pea ko kinautolu ‘oku fehi‘a mai tu‘unga‘a pē, Ke ‘oua te nau fakahilehila."
    },
    {
      "verse": 20,
      "text": "He tala‘ehai ko e melino ‘oku nau lea‘aki: Ka ‘oku nau fakakaukau lea kākā, Ke kovi ‘a e kakai ‘oku nofo nonga ‘i he fonua."
    },
    {
      "verse": 21,
      "text": "‘Io, na‘a nau fakamanga honau ngutu kia kita; Na‘a nau pehē, Mālie, mālie, ‘a e sio ki ai hotau mata."
    },
    {
      "verse": 22,
      "text": "Kuo ke sio mo koe, ‘Eiki; ‘oua te ke fakalongo: ‘Ātonai ē, ‘oua te ke nofo mama‘o."
    },
    {
      "verse": 23,
      "text": "O‘io‘i, pea ke ‘ā ke fakamāu‘i kita; ‘E hoku ‘Otua mo hoku ‘Eiki, ‘ā ke tokanga‘i ‘eku me‘a."
    },
    {
      "verse": 24,
      "text": "Fakamaau au ‘o taau mo ho‘o faitotonu, ‘e Sihova ko hoku ‘Otua; ‘O ‘oua ‘e luki kiate au ‘a kinautolu na."
    },
    {
      "verse": 25,
      "text": "Ke ‘oua te nau pehē ‘i honau loto, Mālie, ko hotau loto ia: Ke ‘oua te nau pehē, Kuo tau folo ia."
    },
    {
      "verse": 26,
      "text": "Ke mā mo puputu‘u ‘a kinautolu ‘oku fiefia ‘i he‘eku ‘i he kovi; Ke nau ‘ai ‘a e mā mo e laea ‘a kinautolu ‘oku mata hihiki."
    },
    {
      "verse": 27,
      "text": "Ke tuē mo mavava ‘a kinautolu ‘oku tangane‘ia ‘i he‘eku faitotonu; ‘Io, ke nau lau ma‘u pē, Mālō mo e ‘Eiki, ‘Ene loto‘aki ‘a e tu‘umālie ‘o ‘ene sevāniti."
    },
    {
      "verse": 28,
      "text": "Pea ko ho‘o mā‘oni‘oni ‘e ‘a‘au ‘e hoku ‘elelo, Mo ho fakamālō ‘i he kotoa ‘o e ‘aho."
    }
  ],
  "timestamp": "2025-08-08T15:55:26.921667"
}