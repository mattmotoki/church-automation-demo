{
  "book": "1SA",
  "book_name": "1 Samuel",
  "chapter": 7,
  "version_id": 1307,
  "url": "https://www.bible.com/bible/1307/1SA.7",
  "verses": [
    {
      "verse": 1,
      "text": "PEA faifai pea kuo fuoloa ‘a e nofo‘a e ‘A‘ake ‘i Kiliati-sialimi, ‘o ‘osi ‘a e uofulu ta‘u."
    },
    {
      "verse": 2,
      "text": "Pea tangi toupili ‘a e fale kotoa ‘o ‘Isileli kia Sihova."
    },
    {
      "verse": 3,
      "text": "Pea lea ‘a Sāmiuela ki he fale kotoa ‘Isileli, ‘o pehē, Ka ko ho‘omou foki kia Sihova ‘aki ‘a e kotoa ‘o homou loto, pe‘i hu‘ihu‘i ‘a e ngaahi ‘otua kehe meiate kimoutolu, mo e kau ‘Asiteloti, pea ‘ai ke hangatonu homou loto kia Sihova, ‘o tauhi kiate ia toko taha: pea te ne hamusi kimoutolu mei he nima ‘o e kau Filisitia."
    },
    {
      "verse": 4,
      "text": "Pea hu‘ihu‘i ‘e ha‘a ‘Isileli ‘a e ngaahi Peali mo e ngaahi ‘Asiteloti, pea nau tauhi kia Sihova toko taha pē."
    },
    {
      "verse": 5,
      "text": "Pea pehē ‘e Sāmiuela, Tānaki mai ‘a ‘Isileli kātoa ki Mīsipa, pea te u hūfia kimoutolu kia Sihova."
    },
    {
      "verse": 6,
      "text": "Pea na‘a nau fakataha mai ki Mīsipa, pea nau ‘utu vai, ‘o lilingi ‘i he ‘ao ‘o Sihova, pea nau ‘aukai ‘i he ‘aho ko ia, ‘o nau pehē, ‘i he potu ko ia, Kuo mau hia ki he ‘Afiona. Pea na‘e fakamāu‘i ‘e Sāmiuela ‘a ha‘a ‘Isileli ‘i Mīsipa."
    },
    {
      "verse": 7,
      "text": "Pea ‘i he fanongo ‘e he kau Filisitia kuo nau fakataha mai ‘a ha‘a ‘Isileli ki Mīsipa, pea ‘alu hake ‘a e kau ‘ulu ‘o e kakai Filisitia ke fai mo ‘Isileli. Pea ‘i he fanongo ki ai ‘a ha‘a ‘Isileli, na‘a nau manavahē ke tali ‘a e kau Filisitia."
    },
    {
      "verse": 8,
      "text": "Pea pehē ‘e ha‘a ‘Isileli kia Sāmiuela, ‘Oua te ke longo ‘o tuku ho‘o tautapa kia Sihova ko hotau ‘Otua, koe‘uhi ko kitautolu, ke ne fakahaofi kitautolu mei he nima ‘o e kau Filisitia."
    },
    {
      "verse": 9,
      "text": "Pea to‘o ‘e Sāmiuela ha lami kei huhu, ‘o ne feia hono kotoa ko e feilaulau-mōifua kia Sihova: pea tautapa ‘a Sāmiuela kia Sihova telia ‘a ‘Isileli; pea na‘e tali ia ‘e Sihova."
    },
    {
      "verse": 10,
      "text": "Pea lototonga hono fai ‘o e feilaulau ‘e Sāmiuela, mo e ‘unu‘unu mai ‘a e kau Filisitia ke fakahoko tau mo ‘Isileli: ka ka tuku atu ‘e Sihova ki he kau Filisitia ‘i he ‘aho ko ia ha mana le‘o lahi, ‘o ne veuveuki kinautolu; pea na‘e te‘ia kinautolu ‘i he ‘ao ‘o ‘Isileli."
    },
    {
      "verse": 11,
      "text": "Pea ‘alu atu ‘a e kau tangata mei Mīsipa, pea nau tuli ki he kau Filisitia, pea nau taa‘i kinautolu ‘o a‘u ki he talalo ‘o Pete-kā."
    },
    {
      "verse": 12,
      "text": "Pea to‘o ‘e Sāmiuela ha maka, ‘o ne fokotu‘u ‘i he vaha‘a ‘o Mīsipa mo Seni, ‘o ne fakahingoa ia ko ‘Epenisa (ko Maka-tokoni), he‘ene pehē, Kuo a‘u ki heni ‘a e tokoni ‘a Sihova."
    },
    {
      "verse": 13,
      "text": "Ko ia, na‘e fakavaivai‘i ‘a e kau Filisitia, pea na‘e ‘ikai te nau toe ha‘u ki he feitu‘u ‘o ‘Isileli, pea ko e nima ‘o Sihova na‘e ‘i he kau Filisitia ‘i he taimi kotoa ‘o Sāmiuela."
    },
    {
      "verse": 14,
      "text": "Pea ko e ngaahi kolo kuo to‘o ‘e he kau Filisitia mei ‘Isileli na‘e fakafoki ki ‘Isileli, mei ‘Ekiloni ‘o a‘u ki Kati: pea ko honau ngaahi feitu‘u na‘e hamusi ‘e ‘Isileli mei he nima ‘o e kau Filisitia, pea na‘e melino ‘a e vaha‘a ‘o ‘Isileli mo e kau ‘Āmoli."
    },
    {
      "verse": 15,
      "text": "Pea na‘e fai ‘e Sāmiuela ‘a e fakamaau ‘o ‘Isileli ke ‘osi ‘ene mo‘ui."
    },
    {
      "verse": 16,
      "text": "Pea ne ‘alu ‘i he ta‘u kotoa pē, ‘o foli takai ki Pēteli mo Kilikali mo Mīsipa; ‘o ne fai ‘a e fakamaau ‘o ‘Isileli ‘i he ngaahi potu ko ia kotoa."
    },
    {
      "verse": 17,
      "text": "Pea ko ‘ene foki na‘e fai ki Lama, he na‘e tu‘u ai hono fale; pea ‘i he potu ko ia na‘a ne fai ‘a e fakamaau ‘o ‘Isileli; pea ne langa ai ha ‘ōlita kia Sihova."
    }
  ],
  "timestamp": "2025-08-08T15:54:31.333789"
}