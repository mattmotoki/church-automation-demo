{
  "book": "2KI",
  "book_name": "2 Kings",
  "chapter": 22,
  "version_id": 1307,
  "url": "https://www.bible.com/bible/1307/2KI.22",
  "verses": [
    {
      "verse": 1,
      "text": "NA‘E valu ta‘u ‘a Siosaia ‘i he‘ene kamata pule, pea na‘e tolungofulu mā taha ta‘u ‘ene hau ‘i Selusalema: pea ko e hingoa ‘o ‘ene fa‘ē ko Sītita ko e ‘ōfefine ‘o ‘Āsaia mei Posikata."
    },
    {
      "verse": 2,
      "text": "Pea fai ‘e ia ‘a e me‘a na‘e hoa mo e finangalo ‘o Sihova, ‘o ne fou ‘i he ngaahi ‘alunga ‘o ‘ene kui ko Tēvita, ‘o ‘ikai te ne afe ki to‘omata‘u, pe ki to‘ohema."
    },
    {
      "verse": 3,
      "text": "Pea ‘i he hongofulu mā valu ta‘u ‘o Kingi Siosaia na‘a ne fekau ‘a Sāfani foha ‘o ‘Asialaia, foha ‘o Mēsuilame, ko e sikalaipe, ke ‘alu ki he fale ‘o Sihova, he‘ene pehē,"
    },
    {
      "verse": 4,
      "text": "‘Alu kia Hilikaia ko e taula‘eiki lahi, ke ne fakamā‘opo‘opo ‘a e pa‘anga kuo ‘omi ki he fale ‘o Sihova, ‘a ia kuo tānaki ‘e he kau tauhi matapā mei he kakai:"
    },
    {
      "verse": 5,
      "text": "pea ke nau ‘ange ia ki he kau ngāue ‘oku angi ‘i he fale ‘o Sihova: ka nau ‘atu ia ki he kakai ‘oku fai ‘a e ngāue, ‘a ia ‘oku nau ‘i he fale ‘o Sihova, ke monomono ‘a e ngaahi maumau ‘o e fale;"
    },
    {
      "verse": 6,
      "text": "ki he kau kapetā, mo e kau langa fale, mo e kau fakatoka-maka, pea ke fakatau ‘a e ‘akau mo e maka kuo hele ke monomono ‘aki ‘a e fale."
    },
    {
      "verse": 7,
      "text": "Ko hono me‘a pē na‘e ‘ikai sivi kinautolu ‘i he pa‘anga na‘e ‘ange ki honau nima; he na‘e fai mo‘oni ‘a e fa‘ahinga ko ia."
    },
    {
      "verse": 8,
      "text": "Pea lea ‘a Hilikaia ko e taula‘eiki lahi kia Sāfani ko e sikalaipe, Kuo u ‘ilo ‘a e Puka ‘o e Lao ‘i he fale ‘o Sihova. Pea ‘ange ‘e Hilikaia ‘a e tohi kia Sāfani, ‘o ne lau."
    },
    {
      "verse": 9,
      "text": "Pea foki ‘a Sāfani ko e sikalaipe ki he tu‘i, ‘o ne fakamatala ‘ene fekau, ‘o ne pehē, Kuo lilingi ‘e ho‘o kau tamaio‘eiki ‘a e pa‘anga na‘e ma‘u ‘i he fale, pea kuo mau tuku ki he nima ‘o e kakai ‘oku fai ‘a e ngāue, ‘a kinautolu ‘oku angi ‘i he fale ‘o Sihova."
    },
    {
      "verse": 10,
      "text": "Pea fakahā ‘e Sāfani ko e sikalaipe ki he tu‘i, ‘o pehē, ‘Oku ai ha tohi kuo ‘omi kiate au ‘e Hilikaia ko e taula‘eiki."
    },
    {
      "verse": 11,
      "text": "Pea ne lau ia ‘i he ‘ao ‘o e tu‘i. Pea ‘i he fanongo leva ‘e he tu‘i ki he ngaahi lea ‘o e Tohi Lao na‘a ne hae hifo hono kofu."
    },
    {
      "verse": 12,
      "text": "Pea fekau ‘e he tu‘i ‘a Hilikaia ko e taula‘eiki, mo ‘Ahikami foha ‘o Sāfani, mo ‘Akepoa foha ‘o Mikaia, mo Sāfani ko e sikalaipe, mo ‘Āsaia ko e tamaio‘eiki ‘a e tu‘i, ‘o ne pehē,"
    },
    {
      "verse": 13,
      "text": "Mou ‘alu, ‘o huhū kia Sihova koe‘uhi ko au, pea koe‘uhi ko e kakai, pea koe‘uhi ko Siuta kātoa, ‘i he ngaahi tala ‘a e tohi ni kuo ‘ilo: he kuo lahi ‘a e houhau ‘o Sihova, ‘a ia kuo tafunaki kiate kitautolu, koe‘uhi na‘e ‘ikai ke tokanga ‘e he‘etau ngaahi kui ki he ngaahi tala ‘a e tohi ni ke fai ‘a e ngaahi me‘a kuo tohi ai ma‘atautolu."
    },
    {
      "verse": 14,
      "text": "Ko ia ko Hilikaia ko e taula‘eiki mo ‘Ahikami, mo ‘Akepoa, mo Sāfani, mo ‘Āsaia, na‘a nau ō kia Hūlita ko e fefine palōfita, ko e uaifi ‘o Sālumi foha ‘o Tīkua foha ‘o Hā‘asi, ko e tauhi ‘o e ngaahi kofu; (na‘e nofo ‘a e fefine ‘i Selusalema ‘i Kolofo‘ou ) pea na‘a nau alea mo ia."
    },
    {
      "verse": 15,
      "text": "Pea tali ‘a e fefine kiate kinautolu, Ko eni ‘a e folofola ‘a Sihova ko e ‘Otua ‘o ‘Isileli, Tala ki he tangata na‘e fekau mai kimoutolu kiate au."
    },
    {
      "verse": 16,
      "text": "Ko e folofola eni ‘a Sihova, Ko au eni ‘oku ou ‘omi ha kovi ki he potu ni, pea ki he kakai ‘oku nofo ai, ‘a e ngaahi me‘a ‘oku tu‘u ‘i he tohi ‘a ia kuo lau ‘e he Tu‘i Siuta:"
    },
    {
      "verse": 17,
      "text": "ko e totongi ‘o ‘enau li‘aki au, mo tutu ‘inisēnisi ki he ngaahi ‘otua kehe, koe‘uhi ke nau langa‘i ‘eku ‘ita ‘i he ngāue kehekehe ‘a honau nima; ko ia ‘e kakaha hoku houhau ki he potu ni, ‘o ‘ikai matāmate‘i."
    },
    {
      "verse": 18,
      "text": "Ka ko e me‘a ki he Tu‘i Siuta ne fekau mai kimoutolu ke huhū ki he ‘Eiki, te mou lea kiate ia, ‘o pehē, Ko e folofola eni ‘a Sihova ko e ‘Otua ‘o ‘Isileli; Koe‘uhi ko e ngaahi lea kuo ke fanongo ki ai,"
    },
    {
      "verse": 19,
      "text": "ko e me‘a ‘i he ongongofua ho loto, mo ho‘o fakavaivai‘i koe ‘i he ‘ao ‘o Sihova ‘i ho‘o fanongo ki he ngaahi tala na‘a ku fai ki he potu ni, pea ki he kakai ‘oku nofo ai, ‘o pehē te nau hoko ko e me‘a ke fai ai ha ofo, pea mo ha koto mala‘ia; pea kuo ke hae ho kofu, mo tangi ‘i hoku ‘ao; ko ia ko au foki kuo u ongo‘i koe–ko e tala ia ‘e Sihova mei he ta‘ehāmai."
    },
    {
      "verse": 20,
      "text": "Ko ia, vakai, te u fakataha koe mo ho‘o ngaahi kui, pea ‘e ‘ave koe ki ho fa‘itoka ‘i he tu‘umālie, pea ‘e ‘ikai sio ho mata ki he ngaahi fu‘u kovi ‘oku ou ‘omi ki he potu ni. Pea nau foki mo e tala ko ia ki he tu‘i."
    }
  ],
  "timestamp": "2025-08-08T15:54:49.693411"
}