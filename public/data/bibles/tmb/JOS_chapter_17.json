{
  "book": "JOS",
  "book_name": "Joshua",
  "chapter": 17,
  "version_id": 1307,
  "url": "https://www.bible.com/bible/1307/JOS.17",
  "verses": [
    {
      "verse": 1,
      "text": "PEA fai ‘a e talotalo ma‘a e matakali ‘o Manase; he ko e ‘uluaki foha ia ‘o Siosifa. Ko e me‘a kia Mākili, ko e ‘uluaki foha ‘o Manase ko e tupu‘anga ‘o Kiliati, ko e pāte‘i tau ia, ko ia na‘e tō kiate ia ‘a Kiliati mo Pēsani."
    },
    {
      "verse": 2,
      "text": "Ka ko e talotalo na‘e fai ma‘a hono toe ‘o e hako ‘o Manase, ‘a honau ngaahi fāmili: ma‘a ha‘a ‘Apiesa, mo ha‘a Hēleka, mo ha‘a ‘Āselieli, mo ha‘a Sikemi, mo ha‘a Hēfeli, mo ha‘a Sēmita: ko e hako tangata ia ‘o Manase ko e foha ‘o Siosifa ‘i he lau fāmili."
    },
    {
      "verse": 3,
      "text": "Ka ko Silofehati ko e foha ‘o Hēfeli, ko e foha ‘o Kiliati, ko e foha ‘o Mākili, ko e foha ‘o Manase, na‘e ‘ikai ha‘ane fānau tangata, ko e ngaahi ‘ōfefine pē: pea ko e hingoa ‘eni ‘o hono ngaahi ‘ōfefine, ko Māhala, mo Noa, ko Hōkela, Milika, mo Tīlisa."
    },
    {
      "verse": 4,
      "text": "Pea nau ha‘u ki he ha‘oha‘onga ‘o ‘Eliesa ko e taula‘eiki mo Siosiua ko e foha ‘o Nuni, mo e hou‘eiki, ‘o nau pehē, Na‘e tu‘utu‘uni ‘e Sihova kia Mōsese ke ne ‘omi hamau tofi‘a fakataha mo homau kāinga. Pea ko ia na‘a ne vahe tofi‘a kiate kinautolu fakataha mo e kāinga ‘o honau tupu‘anga, ‘o hangē ko e folofola ‘a Sihova."
    },
    {
      "verse": 5,
      "text": "Ko ia na‘e tō ha vahe ‘e hongofulu kia Manase–tuku kehe ‘a Kiliati mo Pēsani, ‘a ia ‘oku ‘i he kauvai ‘e taha ‘o Soatani;"
    },
    {
      "verse": 6,
      "text": "he na‘e ma‘u tofi‘a ‘e he hako fefine ‘o Manase fakataha mo hono hako tangata: pea ko e fonua ko Kiliati na‘e ma‘u ‘e hono toe ‘o e hako tangata ‘o Manase."
    },
    {
      "verse": 7,
      "text": "Pea ko e vahe ‘o Manase na‘e kamata mei ‘Āseli, ‘o fai ki Mikimetata, ‘a ia ‘oku ‘i he ‘ao ‘o Sikemi: pea na‘e ‘alu ‘a e kau‘ā ‘i he to‘omata‘u ki he nofo ‘i ‘Enitapua."
    },
    {
      "verse": 8,
      "text": "Ko e fonua ‘o Tapua na‘e kau kia Manase: ka ko Tapua, ‘a. ia ‘oku ‘i he kau‘ā ‘o Manase, na‘e kau ia ki ‘Ifalemi."
    },
    {
      "verse": 9,
      "text": "Pea na‘e ‘alu hifo ‘a e kau‘ā ki Vaikaho‘ia ‘i hono potu tonga: ko e ngaahi kolo ko ia ‘i he ngaahi kolo ‘o Manase na‘e kau ki ‘Ifalemi: pea ko e kau‘ā ‘o Manase na‘e ‘alu ‘i he potu tokelau ‘o e vai, ‘o tū‘ulu ki tahi:"
    },
    {
      "verse": 10,
      "text": "ko hono potu tonga na‘e kau ki ‘Ifalemi, ka ko e tokelau na‘e ‘ia Manase. Pea ko hono kau‘ā ko e tahi: Pea na‘a nau lave ki ‘Āseli ‘i he tokelau, pea ki ‘Īsaka mei hahake."
    },
    {
      "verse": 11,
      "text": "Pea na‘e kau kia Manase ‘i ‘Īsaka mo ‘Āseli ‘a Pete-sani mo hono ngaahi kolo fakaongo, pea mo ‘Ipileami mo hono ngaahi kolo fakaongo, mo e kakai ‘o Toa mo hono ngaahi kolo fakaongo, mo e kakai ‘o ‘Enitoa mo hono ngaahi kolo fakaongo, mo e kakai ‘o Ta‘anaka mo hono ngaahi kolo fakaongo, mo e kakai ‘o Mekito mo hono ngaahi kolo fakaongo, ‘io, ‘a e Tolu‘i Mo‘unga."
    },
    {
      "verse": 12,
      "text": "Ka na‘e ‘ikai lava ‘e ha‘a Manase ke kapusi ‘a e kakai mei he ngaahi kolo ko ia: he na‘e kikihi ‘a e ha‘a Kēnani ke nofo ‘i he potu ko ia."
    },
    {
      "verse": 13,
      "text": "Ka ‘i he faifai ‘o kaukaua ‘a ha‘a ‘Isileli, na‘a nau fakafatongia‘i ‘a ha‘a Kēnani, ka na‘e ‘ikai te nau kapusi ‘aupito."
    },
    {
      "verse": 14,
      "text": "Pea fakalea ange ‘e he hako ‘o Siosifa kia Siosiua, ‘o pehē, Ko e hā kuo ke vahe mei ai ha ‘inasi pē taha mo ha tofi‘a pē taha? Ka ko e kakai lahi au: he kuo tu‘ulāhoko mai hoku tāpuaki ‘e he ‘Eiki!"
    },
    {
      "verse": 15,
      "text": "Pea tali ‘e Siosiua kiate kinautolu, Kapau ko e kakai lahi koe, pea ‘alu hake ‘e koe ki he vao, ‘o huo ma‘au ‘i ai, ‘i he fonua ‘o ha‘a Pēlisi, mo ha‘a Lifaimi, ‘o kapau ‘oku ke ‘efihia ‘i Mo‘unga-‘Ifalemi."
    },
    {
      "verse": 16,
      "text": "Pea lea mai ‘a e hako ‘o Siosifa. ‘Oku ‘ikai te mau hao ‘i he mo‘unga, pea ko e ngaahi ha‘a Kēnani ‘oku nofo ‘i he talalo ‘oku nau ma‘u sāliote ukamea, ‘e kinautolu ‘oku nofo ‘i Petesani mo hono ngaahi kolo fakaongo, mo kinautolu ‘i he talalo ‘o Sisilili."
    },
    {
      "verse": 17,
      "text": "Pea lea ‘a Siosiua ki he hako ‘o Siosifa, ‘a ‘Ifalemi mo Manase, ‘o pehē, Ko e kakai lahi koe, pea, ‘oku lahi ‘a e ivi ‘oku ke ma‘u: ‘e ‘ikai taha pē ho vahe, kae ‘o‘ou ‘a e fonua mo‘unga: pea neongo ko e vao ia, ka te ke huo, pea ‘e ‘o‘ou hono ngaahi tele‘a: he te ke kapusi ‘a e ha‘a Kēnani neongo ‘oku nau fakasāliote ukamea, pea neongo ‘enau mālohi."
    }
  ],
  "timestamp": "2025-08-08T15:54:21.312029"
}