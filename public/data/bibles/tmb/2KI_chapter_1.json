{
  "book": "2KI",
  "book_name": "2 Kings",
  "chapter": 1,
  "version_id": 1307,
  "url": "https://www.bible.com/bible/1307/2KI.1",
  "verses": [
    {
      "verse": 1,
      "text": "PEA tu‘u ‘a Moape ki ‘Isileli hili ‘a e pekia ‘a ‘Ēhapi."
    },
    {
      "verse": 2,
      "text": "Pea tō ‘a ‘Ahasaia ki lalo ‘i he tupa vangavanga ‘o hono loki ‘i ‘olunga na‘e ‘i Samēlia, ‘o ne toka ai: pea ne tuku atu ha tu‘unga talafekau, ‘o ne pehē kiate kinautolu, ‘Alu, ‘o huhū kia Pealisepupe ko e ‘otua ‘o ‘Ekiloni pe te u mo‘ui mei he mahaki ni."
    },
    {
      "verse": 3,
      "text": "Ka ko e ‘āngelo ‘a Sihova na‘a ne tala ki he Tisipī ko ‘Ilaisiā, Tu‘u, ‘o ‘alu hake ke fakafetaulaki ki he kau talafekau ‘a e Tu‘i Samēlia, pea ke lea kiate kinautolu, ‘o pehē, Ko e ‘ikai ‘apē ha ‘Otua ‘i ‘Isileli ‘oku mou ‘alu ai ke huhū kia Pealisepupe ko e ‘otua ‘o ‘Ekiloni?"
    },
    {
      "verse": 4,
      "text": "Ko hono ō ia ‘oku folofola ai ‘a Sihova, ‘o pehē, ‘E ‘ikai te ke hifo mei he mohenga kuo ke heka ai, ka te ke pekia pē. Pea ‘alu ‘a ‘Ilaisiā."
    },
    {
      "verse": 5,
      "text": "Pea foki ‘a e kau talafekau kiate ia, pea ne me‘a kiate kinautolu, Ko e hā kuo mou foki pehē ai?"
    },
    {
      "verse": 6,
      "text": "Pea nau fakatau folofola hake, Na‘e ha‘u ha tangata, ‘o fakafetaulaki kiate kimautolu, ‘o ne pehē mai, ‘Alu, foki ki he tu‘i na‘a ne fai homou fekau, pea mou tala kiate ia, Ko eni ‘a e folofola ‘a Sihova, Ko e ‘ikai ‘apē ha ‘Otua ‘i ‘Isileli kuo ke fekau ai ke huhū kia Pealisepupe ko e ‘otua ‘o ‘Ekiloni? Ko hono ō ia ‘e ‘ikai te ke ‘alu hifo mei he mohenga kuo ke heka ki ai, ka te ke pekia pē."
    },
    {
      "verse": 7,
      "text": "Pea ne me‘a mai kiate kinautolu, Ko e hā ‘a e anga ‘o e tangata ‘a ia na‘a ne ‘alu hake ke fakafetaulaki kiate kimoutolu, ‘o ne fai kiate kimoutolu ‘a e ngaahi lea ko ia?"
    },
    {
      "verse": 8,
      "text": "Pea nau tali ki ai, Ko e tangata fulufulu, mo no‘o leta. Pea me‘a mai ‘e ia, Tā ko e Tisipī ko ‘Ilaisiā."
    },
    {
      "verse": 9,
      "text": "Pea ne fekau atu ki ai ‘a e ‘eiki ‘o ha toko nimangofulu, mo ‘ene toko nimangofulu. Pea ‘alu hake ia ki ai, pea tā ‘oku ne nofo ‘i he funga mo‘unga. Pea ne tala hake ki ai, ‘a e Tangata ‘o ‘Elohimi, ko e fekau ‘a e tu‘i ke ke ‘alu hifo."
    },
    {
      "verse": 10,
      "text": "Pea tali ‘e ‘Ilaisiā, ‘o ne pehē ki he ‘eiki ‘o e toko nimangofulu, kapau ko e tangata ‘o e ‘Otua au, pea ke hifo ha afi mei langi, ‘o keina koe mo ho‘o toko nimangofulu. Pea hifo ha afi mei langi, ‘o keina ia mo ‘ene toko nimangofulu."
    },
    {
      "verse": 11,
      "text": "Pea ne toe fekau atu ki ai ha ‘eiki ‘o ha toko nimangofulu, mo ‘ene toko nimangofulu. Pea hanga ‘e ia ‘o lea ki ai, Tangata ‘o ‘Elohimi, ko eni ‘a e folofola ‘a e tu‘i, Fei mo ‘alu hifo ke vave."
    },
    {
      "verse": 12,
      "text": "Pea tali ‘e ‘Ilaisiā, ‘o ne pehē kiate kinautolu, Kapau ko e tangata ‘o ‘Elohimi au, pea ke hifo ha afi mei langi, ‘o keina koe mo ho‘o toko nimangofulu. Pea na‘e hifo ‘a e afi ‘o e ‘Otua mei langi, ‘o keina ia mo ‘ene toko nimangofulu."
    },
    {
      "verse": 13,
      "text": "Pea ne toe fekau atu ki ai ha ‘eiki ‘o ha toko nimangofulu ‘e taha, pea mo ‘ene toko nimangofulu. Pea ko e ‘eiki ‘o e toko nimangofulu ko eni, ko hono tolu, na‘a ne ‘alu hake, ‘o ne a‘u kiate ia, ‘o ne tū‘ulutui ‘i he ‘ao ‘o ‘Ilaisiā, ‘o ne fakakolekole kiate ia, ‘o ne pehē hake, Tangata ‘o ‘Elohimi ē, ke mamae mu‘a ho finangalo ki he‘eku mo‘ui, mo e mo‘ui ‘a ho‘o kau tamaio‘eiki ‘a e toko nimangofulu ni."
    },
    {
      "verse": 14,
      "text": "Vakai, na‘e hifo ha afi mei langi, ‘o keina ‘a e ongo ‘eiki na‘e tomu‘a omi, mo ‘ena toko nimangofulu: ka ko eni ke mamae mu‘a ho finangalo ki he mo‘ui ‘a‘aku."
    },
    {
      "verse": 15,
      "text": "Pea tala ‘e he ‘āngelo ‘a e ‘Eiki kia ‘Ilaisiā, ‘Alu hifo mo ena: ‘oua te ke manavahē kiate ia. Pea ne tu‘u ‘o ‘alu hifo mo ia ki he tu‘i."
    },
    {
      "verse": 16,
      "text": "Pea ne fakalea ange ki ai, Ko eni ‘a e folofola ‘a Sihova, Ko e me‘a ‘i ho‘o tuku atu ha kau talafekau ke huhū kia Pealisepupe ko e ‘otua ‘o ‘Ekiloni, hangē ‘oku ‘ikai ha ‘Otua ‘i ‘Isileli ke huhū ki ai, ko hono ō ia ‘e ‘ikai te ke hifo mei he mohenga kuo ke heka ai, ka te ke pekia pē."
    },
    {
      "verse": 17,
      "text": "Ko ia na‘a ne pekia, hangē ko e folofola ‘a e ‘Eiki ‘a ia ne tala ‘e ‘Ilaisiā; pea na‘e fetongi ia ‘i he pule ‘e Siholame, ‘i hono ua ta‘u ‘o Siholame foha ‘o Sihosafate ko e Tu‘i Siuta; koe‘uhi na‘e ‘ikai hano foha."
    },
    {
      "verse": 18,
      "text": "Pea ko hono toe ‘o e ngāue ‘a ‘Ahasaia na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli?"
    }
  ],
  "timestamp": "2025-08-08T15:54:46.516653"
}