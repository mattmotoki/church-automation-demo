{
  "book": "NUM",
  "book_name": "Numbers",
  "chapter": 36,
  "version_id": 1307,
  "url": "https://www.bible.com/bible/1307/NUM.36",
  "verses": [
    {
      "verse": 1,
      "text": "PEA na‘e fe‘unu‘i mai ‘a e hou‘eiki ‘ulumotu‘a ‘i he fāmili ‘o ha‘a Kiliati, foha ‘o Mākili, ko e hoko ‘o Manase, ko e taha ‘i he ngaahi fāmili ‘o ha‘a Siosifa, pea nau lea ‘i he ‘ao ‘o Mōsese, pea ‘i he ‘ao ‘o e hou‘eiki ‘ulumotu‘a ‘o ha‘a ‘Isileli:"
    },
    {
      "verse": 2,
      "text": "pea nau pehē, Na‘e fekau ‘a e Feitu‘u na ‘e Sihova ke tufa talotalo ‘a e fonua ke tofi‘a ‘aki ‘e ha‘a ‘Isileli, pea na‘e tu‘utu‘uni ‘a e Feitu‘u na ‘e Sihova ke tuku ‘a e tofi‘a ‘o Silofehati ko homau tokoua ki he‘ene fānau fefine."
    },
    {
      "verse": 3,
      "text": "Pea ka nau ka mali mo e hako ‘o ha matakali kehe ‘o ha‘a ‘Isileli, pea ‘e ‘ave honau tofi‘a mei he tofi‘a ‘o homau tupu‘anga, ‘o fakalahi ‘aki ‘a e tofi‘a ‘o e matakali te nau kau ki ai, pea ‘e mole ia mei homau tofi‘a kuo tō."
    },
    {
      "verse": 4,
      "text": "Pea ka hoko ‘a e siupeli ki ha‘a ‘Isileli, pea ‘e toki fakahoko honau tofi‘a ki he tofi‘a ‘o e matakali ko ia te nau kau ki ai: pea ‘e mole honau tofi‘a mei he tofi‘a ‘o e matakali ‘o homau tupu‘anga."
    },
    {
      "verse": 5,
      "text": "Pea tu‘utu‘uni ‘e Mōsese ‘a ha‘a ‘Isileli ‘i he fekau ‘a Sihova, ‘o pehē, ‘Oku mo‘oni pē ‘a e lau ‘a e matakali ‘o ha‘a Siosifa."
    },
    {
      "verse": 6,
      "text": "Ko eni pē ‘a e me‘a kuo tu‘utu‘uni ‘e Sihova ki he fānau fefine ‘a Silofehati, Ke nau fa‘iteliha pē ha taha te nau mali, ka te nau mali pē ki ha fāmili ‘i he matakali ‘o honau tupu‘anga."
    },
    {
      "verse": 7,
      "text": "Pea ‘e ‘ikai hiki ha tofi‘a ‘o ha‘a ‘Isileli mei he matakali ki he matakali: kae piki ‘e ha‘a ‘Isileli takitaha ki he tofi‘a ‘o e matakali ‘o hono tupu‘anga."
    },
    {
      "verse": 8,
      "text": "Pea ‘ilonga ha fefine ‘oku ma‘u tofi‘a ‘i ha matakali ‘o ha‘a ‘Isileli, te ne nonofo mo ha taha ‘i ha fāmili ‘o e matakali ‘o hono tupu‘anga, koe‘uhi ke ma‘u ‘e ha‘a ‘Isileli takitaha ‘a e tofi‘a ‘o hono tupu‘anga."
    },
    {
      "verse": 9,
      "text": "Ko ia, ‘e ‘ikai hiki ha tofi‘a mei ha matakali ki ha matakali, kae piki ‘e he ngaahi matakali ‘o ha‘a ‘Isileli takitaha ki hono tofi‘a."
    },
    {
      "verse": 10,
      "text": "Hangē ko e tu‘utu‘uni ‘e Sihova kia Mōsese, na‘e pehē ‘a e fai ‘e he ngaahi ‘ōfefine ‘o Silofehati;"
    },
    {
      "verse": 11,
      "text": "he ko Māhala, Tīlisa, mo Hōkela, mo Milika, mo Noa, ko e ngaahi ‘ōfefine ‘o Silolehati, na‘a nau mali mo e ngaahi foha ‘o e ngaahi tokoua ‘o ‘enau tamai."
    },
    {
      "verse": 12,
      "text": "Na‘a nau mali ki he ngaahi fāmili ‘o ha‘a Manase, foha ‘o Siosifa, pea na‘e kau honau tofi‘a ki he matakali ‘oku ‘i ai ‘a e fāmili ‘o ‘enau tamai."
    },
    {
      "verse": 13,
      "text": "Ko e ngaahi fekau ia mo e ngaahi kupu‘i konisitūtone ‘a ia na‘e tu‘utu‘uni ‘e Sihova ki ha‘a ‘Isileli, ‘o fakafai ‘ia Mōsese ‘i ‘Alapā-Moape ‘i he ve‘e Soatani-Sielikō."
    }
  ],
  "timestamp": "2025-08-08T15:54:10.581325"
}