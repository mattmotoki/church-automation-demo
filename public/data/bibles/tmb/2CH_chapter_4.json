{
  "book": "2CH",
  "book_name": "2 Chronicles",
  "chapter": 4,
  "version_id": 1307,
  "url": "https://www.bible.com/bible/1307/2CH.4",
  "verses": [
    {
      "verse": 1,
      "text": "NA‘A ne ngaohi foki ha ‘ōlita palasa, ko e kiupite ‘e uofulu hono lōloa, pea ko e kiupite ‘e uofulu hono māukupu, pea hongofulu hono mā‘olunga."
    },
    {
      "verse": 2,
      "text": "Na‘a ne ngaohi foki ‘a e Tahi Ukamea ko e kiupite ‘e hongofulu mei hono ngutu ko ē ‘o a‘u ki hono ngutu ko ē; na‘e fuopotopoto, pea na‘e kiupite ‘e nima hono loloto; pea ‘i hono fua takai ‘aki ha kafa na‘e tolungofulu‘i kiupite."
    },
    {
      "verse": 3,
      "text": "Pea ‘i lalo na‘e ai ‘a e ngaahi fakatātā ‘o e pulumokau, ‘o ‘alu takai ‘aupito, ko e hongofulu ki he kiupite. Na‘e ‘otu ua ‘a e ngaahi pulumokau, ‘o takai ki he Tahi, pea na‘e haka fakataha mo ia."
    },
    {
      "verse": 4,
      "text": "Na‘e hilifaki ki he pulumokau ‘e hongofulu mā ua, ‘a ia na‘e hanga ‘a e tolu ki he tokelau mo e tolu ki lulunga mo e tolu ki he tonga mo e tolu ki hahake: pea na‘e ‘ai ‘a e Tahi ki ‘olunga kiate kinautolu, pea na‘e hu‘u ki loto honau tu‘ungaiku kotoa."
    },
    {
      "verse": 5,
      "text": "Pea ko hono matolu ko e kau‘inima fā; pea ko hono ngutu na‘e tā hangē ko e ngutu‘i ipu, hangē ko e fisi‘i lile; na‘e hao ai ‘o fe‘unga mo e pate ‘e tolu afe."
    },
    {
      "verse": 6,
      "text": "Pea ne ngaohi ha kumete ‘e hongofulu, ‘o ne tuku ‘a e nima mei he to‘omata‘u mo e nima mei to‘ohema ke fufulu me‘a ai; ‘ilonga ‘a e ngāue ‘o e feilaulau-mōifua na‘e ngaohi ai: ka ko e Tahi na‘e ma‘a e kaukau ‘a e taula‘eiki."
    },
    {
      "verse": 7,
      "text": "Pea ne ngaohi ha hongofulu‘i tu‘unga maama koula, ‘o fakatatau ki hono konisitūtone ‘o‘ona; ‘o ne tuku ki he Temipale, ko e nima mei to‘omata‘u mo e nima mei to‘ohema."
    },
    {
      "verse": 8,
      "text": "Pea ne ngaohi ha tēpile ‘e hongofulu; ‘o ne fokotu‘u ma‘u ‘i he Temipale, ko e nima mei to‘omata‘u mo e nima mei to‘ohema. Pea ne ngaohi ha teau‘i pēsoni koula."
    },
    {
      "verse": 9,
      "text": "Na‘a ne ngaohi foki mo e Loto‘ā ‘o e Kau Taula‘eiki, mo e Loto‘ā Lahi, mo e ngaahi matapā ki he loto‘ā ko ia; ‘o ne ‘ufi‘ufi palasa ‘a e ngaahi matapā."
    },
    {
      "verse": 10,
      "text": "Pea na‘a ne tuku ‘a e Tahi ki he tafa‘aki to‘omata‘u ‘o e fale ‘i hahake mo tonga."
    },
    {
      "verse": 11,
      "text": "Pea ngaohi ‘e Hūlame ‘a e ngaahi kane, mo e ngaahi huo lafalafa, mo e ngaahi pēsoni. Pea faka‘osi ‘e Hūlame hono nafa ngāue, ‘a ia na‘a ne fai ma‘a Kingi Solomone ‘i he fale ‘o ‘Elohimi:"
    },
    {
      "verse": 12,
      "text": "‘a e ongo pou, mo e ongo fakanikoniko, mo e ongo teunga ‘o e ongo ‘ulu‘i pou, mo e ongo kupenga ke fungani ‘aki, ‘a e ongo fakanikoniko ‘o e teunga ‘o e ‘ulu‘i pou;"
    },
    {
      "verse": 13,
      "text": "mo e fāngeau‘i pomikānite ki he ongo kupenga, ‘o taki ua ‘a e ‘otu pomikānite ‘a e kupenga, ke fungani ‘aki ‘a e ongo fakanikoniko ‘o e teunga na‘e ‘i he tu‘a pou."
    },
    {
      "verse": 14,
      "text": "Na‘a ne ngaohi foki ‘a e ngaahi tu‘unga fakasāliote pea ne ngaohi mo e ngaahi kumete na‘e hilifaki ki he ngaahi tu‘unga;"
    },
    {
      "verse": 15,
      "text": "‘a e taha‘i Tahi, mo e Hongofulumāua‘i pulumokau ‘i he lalo Tahi."
    },
    {
      "verse": 16,
      "text": "Ko e ngaahi kane foki, mo e ngaahi huo lafalafa, mo e ngaahi huhu, mo e nāunau kehekehe na‘e kau ai, na‘e ngaohi ‘aki ‘a e palasa ngingila ma‘a Solomone ‘e Hūlame ko ‘ene ‘eiki tufunga ki he fale ‘o Sihova."
    },
    {
      "verse": 17,
      "text": "Na‘e haka ia ‘e he tu‘i ‘i he Seakale ‘o Soatani, ‘i he kelekele kuo malaki, ‘i he vaha‘a ‘o Sīkote mo Sāleta."
    },
    {
      "verse": 18,
      "text": "Pea ngaohi ‘e Solomone ‘a e nāunau kehekehe ko eni ke lahi ‘aupito; he na‘e ‘ikai ‘eke ‘a e mamafa ‘o e palasa."
    },
    {
      "verse": 19,
      "text": "‘Io, na‘e ngaohi ‘e Solomone ‘a e nāunau kehekehe na‘e ‘i he fale ‘o ‘Elohimi, mo e ‘ōlita koula, mo e ngaahi tēpile na‘e ‘i ai ‘a e mā fono;"
    },
    {
      "verse": 20,
      "text": "mo e ngaahi tu‘unga maama, mo honau ngaahi nge‘esi maama ke ulo ‘i he ‘ao ‘o e Folofola‘anga, ‘o hangē ko hono tu‘utu‘uni, ko e koula ma‘opo‘opo ia;"
    },
    {
      "verse": 21,
      "text": "mo e ngaahi fisi‘i ‘akau, mo e ngaahi nge‘esi maama, mo e ngaahi helekosi, ko e koula ia, ‘io, ko e koula haohaoa;"
    },
    {
      "verse": 22,
      "text": "pea ko e ngaahi hikofi, mo e ngaahi pēsoni mo e ngaahi sēpuni, mo e ngaahi ‘ainga malala, ko e koula ma‘opo‘opo ia: pea ko e me‘a ki he hū‘anga ki fale, ko e ngaahi matapā loto ki he Potu Toputapu, mo e ngaahi matapā ‘o e fale, ‘a ia ko e Temipale, na‘e koula ia."
    }
  ],
  "timestamp": "2025-08-08T15:54:58.057583"
}