{
  "book": "ZEC",
  "book_name": "Zechariah",
  "chapter": 8,
  "version_id": 1307,
  "url": "https://www.bible.com/bible/1307/ZEC.8",
  "verses": [
    {
      "verse": 1,
      "text": "PEA na‘e hoko mai ‘a e folofola ‘a Sihova Sāpaoti, ‘o pehē,"
    },
    {
      "verse": 2,
      "text": "Ko e folofola eni ‘a Sihova Sāpaoti, ‘Oku ou fua‘a ‘i Saione ko e fua‘a lahi, ‘io, ‘oku ou fua‘a ai ‘o māfana lahi."
    },
    {
      "verse": 3,
      "text": "Ko e folofola eni ‘a Sihova, kuo u foki ki Saione, pea te u nofo ‘i loto Selusalema: pea ‘e ui ‘a Selusalema, Ko Kolo Tōnunga, pea ‘e ui ‘a e mo‘unga ‘o Sihova Sāpaoti, Ko Mo‘unga Tāpuhā."
    },
    {
      "verse": 4,
      "text": "Ko e folofola eni ‘a Sihova Sāpaoti, ‘E toe nofo ‘i he ngaahi mala‘e ‘o Selusalema ha kakai mātu‘a, ‘a tangata mo fafine, ‘o takitaha to‘o hono tokotoko ko ‘ene motu‘a ‘aupito."
    },
    {
      "verse": 5,
      "text": "Pea ‘e fonu ‘a e ngaahi mala‘e ‘o e kolo ‘i he tamaiki tangata mo e tamaiki fefine ‘oku nau fakavā ‘i he ngaahi mala‘e."
    },
    {
      "verse": 6,
      "text": "Ko e folofola eni ‘a Sihova Sāpaoti, Neongo ‘e hā fakaofo ki he toetoe ‘o e kakai ni ‘i he taimi ko ē, ka he ‘e fakaofo koā ‘i he vakai ‘a‘aku?–ko Sihova Sāpaoti ia mei he Ta‘ehāmai."
    },
    {
      "verse": 7,
      "text": "Ko e folofola eni ‘a Sihova Sāpaoti, Ko au eni te u fakahaofi hoku kakai mei Hangahake, mo Hangahifo:"
    },
    {
      "verse": 8,
      "text": "pea te u fakahū mai kinautolu, pea te nau nofo ‘i loto Selusalema; pea te nau hoko ko hoku kakai, pea te u hoko au ko honau ‘Otua, he fai mo‘oni mo e fai mā‘oni‘oni."
    },
    {
      "verse": 9,
      "text": "Ko e folofola eni ‘a Sihova Sāpaoti, Mou nimenima, ‘a kimoutolu ‘oku mou ongona ‘i he ngaahi ‘aho ni ‘a e ngaahi tala ko eni mei he ngutu ‘o e kau palōfita, ‘a ia na‘a nau ‘i he taimi na‘e tanupou ai ‘a e fale ‘o Sihova Sāpaoti, tokua ko e temipale ē ke langa."
    },
    {
      "verse": 10,
      "text": "He ‘i he te‘eki ke hoko ‘a e taimi ko ē, na‘e ‘ikai ha ngāue ke nō ‘e ha tangata, pea ‘ikai ha nō ki ha fanga manu, pea ne ‘ikai ma‘u ha fiemālie ‘e ia na‘e hū atu mo ia na‘e hū mai, koe‘uhi ko ia na‘e fakamamahi: he na‘a ku tukuange ‘a e tangata kotoa pē ke fepaki ‘a e taha mo e taha."
    },
    {
      "verse": 11,
      "text": "Ka ko eni, ko ‘eku fakafeangai ki he toenga kakai ni ‘oku ‘ikai hangē ko e taimi mu‘a–ko e Sihova Sāpaoti ia mei he Ta‘ehāmai."
    },
    {
      "verse": 12,
      "text": "He ko e ta‘u ‘o e melino–‘a e vaine–te ne ‘atu hono fua, ‘io, ‘e ‘atu ‘e he kelekele hono tupu, mo e ‘atā hono hahau; pea te u ‘ai ke ma‘u ‘e he toenga kakai ni ‘a e ngaahi me‘a ni kotoa."
    },
    {
      "verse": 13,
      "text": "Pea ‘e hoko ‘o pehē, si‘i fale ‘o Siuta mo si‘i fale ‘o ‘Isileli: hangē na‘a mou nofo ko e me‘a ke kape ki ai ‘a e ngaahi pule‘anga, pehē te u fakahaofi kimoutolu, pea te mou hoko ko e monū‘ia‘anga: ‘oua te mou manavahē; ala mālohi homou nima."
    },
    {
      "verse": 14,
      "text": "He ko e folofola eni ‘a Sihova Sāpaoti: Hangē na‘a ku fakakaukau ke fai ha kovi kiate kimoutolu, ‘i he fakatupu ‘o ‘eku houhau ‘e ho‘omou ngaahi tamai–ko e folofola ia ‘a Sihova Sāpaoti–‘o ‘ikai te u lolou;"
    },
    {
      "verse": 15,
      "text": "pehē kuo u toe fakakaukau ‘i he taimi ko eni ke fai lelei ki Selusalema, pea ki he fale ‘o Siuta: ‘oua te mou manavahē."
    },
    {
      "verse": 16,
      "text": "Ko eni ‘a e ngaahi me‘a te mou fai; Lea mo‘oni ‘a e taha mo e taha; feia ‘a e mo‘oni mo e fakamaau ‘oku iku ki he melino ‘i ho‘omou ngaahi fai‘anga fakamaau:"
    },
    {
      "verse": 17,
      "text": "pea ke ‘oua na‘a ai ha taha te ne fakakaukau‘i ha kovi ‘i hono loto ke fai ki hono kaungā‘api; pea ko e fuakava loi ‘oua te mou manako ki ai; he ko e alā me‘a pehē ‘oku ou fehi‘a ki ai–ko Sihova ia mei he Ta‘ehāmai."
    },
    {
      "verse": 18,
      "text": "Pea na‘e hoko ‘a e folofola ‘a Sihova Sāpaoti kiate au, ‘o pehē, Ko e folofola eni ‘a Sihova Sāpaoti:"
    },
    {
      "verse": 19,
      "text": "ko e ‘aukai ‘i hono fā ‘o e māhina, mo e ‘aukai ‘i hono nima, mo e ‘aukai ‘i hono fitu, mo e ‘aukai ‘i hono hongofulu ‘o e māhina, ‘e hoko ia ko e koto mavava mo e koto fiefia, mo e ngaahi kātoanga lelei ki he fale ‘o Siuta: kaekehe ke mou ‘ofa ki he fai mo‘oni mo e fai melino."
    },
    {
      "verse": 20,
      "text": "Ko e folofola eni ‘a Sihova Sāpaoti, ‘E faifai pea hoko ‘a e ha‘u ‘ani kakai, ‘io, ko e nofo ‘i he ngaahi kolo lahi;"
    },
    {
      "verse": 21,
      "text": "pea ‘e ‘alu ‘a e nofo ‘i he kolo ‘e taha ki ha kolo ‘e taha, he‘enau pehē, Tau ō, ‘o ‘alu ke fakahōifua ‘a e fofonga ‘o Sihova, ‘io, ke vivili kia Sihova Sāpaoti."
    },
    {
      "verse": 22,
      "text": "“Te u ‘alu mo au foki.” ‘Io, ‘e omi ‘ani kakai lahi mo e ngaahi pule‘anga kaukaua ko e kumi kia Sihova Sāpaoti ‘i Selusalema, pea ke fakahōifua ‘a e fofonga ‘o Sihova."
    },
    {
      "verse": 23,
      "text": "Ko e folofola eni ‘a Sihova Sāpaoti: ‘I he taimi ko ia tokua, ‘e puke ‘e ha tu‘unga tangata ‘e toko hongofulu, mei he ngaahi lea kehekehe ‘o e ngaahi pule‘anga, ‘io, te nau puke ki he kapa‘i kofu ‘o ha tangata Siu, he‘enau pehē, Te tau ō mo kimoutolu; he kuo mau fanongo ‘oku ‘iate kimoutolu ‘a e ‘Otua."
    }
  ],
  "timestamp": "2025-08-08T15:56:54.468827"
}