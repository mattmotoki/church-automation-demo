{
  "book": "LEV",
  "book_name": "Leviticus",
  "chapter": 8,
  "version_id": 1307,
  "url": "https://www.bible.com/bible/1307/LEV.8",
  "verses": [
    {
      "verse": 1,
      "text": "PEA folofola ‘a Sihova kia Mōsese, ‘o pehē,"
    },
    {
      "verse": 2,
      "text": "Te ke ‘omi ‘a ‘Ēlone fakataha mo hono ngaahi foha, pea mo e ngaahi kofu, mo e lolo pani, pea mo e pulu feilaulau-angahala, mo e ongo sipi tangata, pea mo e kato mā ta‘elēvani;"
    },
    {
      "verse": 3,
      "text": "pea te ke fakakātoa mai ‘a e Fakataha ki he mata Tēniti Fe‘iloaki‘anga."
    },
    {
      "verse": 4,
      "text": "Pea fai ‘e Mōsese ‘o hangē ko e fekau ‘a Sihova kiate ia; pea na‘e fakakātoa mai ‘a e Fakataha ki he mata Tēniti Fe‘iloaki‘anga."
    },
    {
      "verse": 5,
      "text": "Pea lea ‘a Mōsese ki he Fakataha, ‘o pehē, ko eni ‘a e ngāue na‘e fekau ‘e Sihova ke fai."
    },
    {
      "verse": 6,
      "text": "Pea na‘e fakaofi mai ‘e Mōsese ‘a ‘Ēlone mo hono ngaahi foha, pea ne kaukau kinautolu ‘aki ha vai."
    },
    {
      "verse": 7,
      "text": "Pea ne ‘ai kiate ia ‘a e sote, pea ne no‘o ia ‘aki ‘a e no‘o, pea ne kofu ‘aki ‘a e kofu-tōtōlofa, pea ne ‘ai kiate ia ‘a e ‘ēfoti, ‘o ne nono‘o ‘aki ‘a e No‘o-pulepule ‘o e ‘ēfoti, ‘o fakama‘u ‘aki kiate ia."
    },
    {
      "verse": 8,
      "text": "Pea ne ‘ai kiate ia ‘a e sifa: pea ne tuku ‘i he sifa ‘a e ‘Ūlimi mo e Tūmemi."
    },
    {
      "verse": 9,
      "text": "Pea ne ‘ai ‘a e tatā ki hono ‘ulu; pea ne ‘ai ki he tatā, ki hono potu ki mu‘a, ‘a e lau‘i koula, ko e kalauni tapu; ‘o hangē ko e tu‘utu‘uni ‘a Sihova kia Mōsese."
    },
    {
      "verse": 10,
      "text": "Pea to‘o ‘e Mōsese ‘a e lolo fakatapu, ‘o ne pani ‘aki ‘a e Tāpanekale, mo e me‘a kotoa na‘e ‘i ai, ‘o ne fakatāpui ia."
    },
    {
      "verse": 11,
      "text": "Pea ne to‘o hano me‘a, ‘o afuhi ‘aki ‘a e ‘ōlita tutu‘anga-feilaulau, ‘o tātu‘ofitu, pea ne pani ‘aki ‘a e ‘ōlita mo hono nāunau kotoa, pea mo e pālutu‘anga mo hono tu‘unga, mo fakatāpui ia."
    },
    {
      "verse": 12,
      "text": "Pea ne lilingi ha lolo pani ki he ‘ulu ‘o ‘Ēlone, ‘o ne pani ia mōno fakatāpui."
    },
    {
      "verse": 13,
      "text": "Pea fakaofi mai ‘e Mōsese ‘a e ngaahi foha ‘o ‘Ēlone, ‘o ne tui honau sote, mo ne no‘o kinautolu ‘aki ha ngaahi no‘o, pea ne ‘ai hanau fa‘u; ‘o hangē ko e tu‘utu‘uni ‘a e ‘Eiki kia Mōsese."
    },
    {
      "verse": 14,
      "text": "Pea ne ‘unuaki mai ‘a e pulu feilaulau-angahala; pea hilifaki ‘e ‘Ēlone mo hono ngaahi foha honau nima ki he ‘ulu ‘o e pulu feilaulau-angahala."
    },
    {
      "verse": 15,
      "text": "Pea ne tāmate‘i ia; pea to‘o ‘e Mōsese ‘a e toto, ‘o ne ‘ai takatakai ki he ngaahi nifo ‘o e ‘ōlita tutu‘anga-feilaulau ‘aki hono tuhu, ‘o ne fakama‘a ‘a e ‘ōlita, pea ne lilingi ‘a e toto ki he tefito‘i ‘ōlita, ‘io, na‘a ne fakatāpui ia he‘ene fai ha feilaulau ma‘ana."
    },
    {
      "verse": 16,
      "text": "Pea ne to‘o ‘a e tākai kotoa ‘oku ‘ufi‘ufi ‘aki ‘a e to‘oto‘onga, pea mo e milimili ‘o e ‘ate, pea mo e ongo kofuua, mo e ngako ‘oku ‘i ai, pea na‘e tutu ia ‘e Mōsese ‘i he ‘ōlita."
    },
    {
      "verse": 17,
      "text": "Ka ko e pulu, ‘a hono kili, mo hono kakano, mo hono kinoha‘a, na‘a ne faka‘auha ‘aki ‘a e afi ‘i he tu‘a ‘apitanga; ‘o hangē ko e tu‘utu‘uni ‘a Sihova kia Mōsese."
    },
    {
      "verse": 18,
      "text": "Pea ne ‘omi ‘a e sipi tangata ki he feilaulau-mōifua: pea na‘e hilifaki ‘e ‘Ēlone mo hono ngaahi foha honau nima ki he ‘ulu ‘o e sipi tangata."
    },
    {
      "verse": 19,
      "text": "Pea ne tāmate‘i ia: pea na‘e luluku ‘aki ‘e Mōsese ‘a e toto ‘a e ‘ōlita takatakai."
    },
    {
      "verse": 20,
      "text": "Pea ne tafa ‘a e sipi; pea na‘e tutu ‘e Mōsese ‘a e ‘ulu mo e ngaahi konga pea mo e ngako."
    },
    {
      "verse": 21,
      "text": "Ka ko e to‘oto‘onga mo e ngaahi alanga na‘a ne fufulu vai, pea toki tutu kotoa ‘e Mōsese ‘a e sipi tangata ‘i he ‘ōlita: ko e feilaulau-mōifua ia kia Sihova: ko e ngangatu fakahōifua fai‘aki ‘a e afi kia Sihova; ‘o hangē ko e tu‘utu‘uni ‘a e ‘Eiki kia Mōsese."
    },
    {
      "verse": 22,
      "text": "Pea ne ‘omi ‘a e sipi tangata ‘e taha ko e sipi fakanofo: pea ko ‘Ēlone mo hono ngaahi foha na‘a nau hilifaki honau nima ki he ‘ulu ‘o e sipi."
    },
    {
      "verse": 23,
      "text": "Pea ne tāmate‘i ia; pea na‘e to‘o ‘e Mōsese ha me‘i toto, ‘o ne ‘ai ki he mua‘i telinga to‘omata‘u ‘o ‘Ēlone, pea ki hono motu‘a nima to‘omata‘u, pea ki hono motu‘a va‘e to‘omata‘u."
    },
    {
      "verse": 24,
      "text": "Pea ne fakaofi mai ‘a e ngaahi foha ‘o ‘Ēlone, pea ‘ai ‘e Mōsese ha me‘i toto ki honau mua‘i telinga to‘omata‘u, pea ki honau motu‘a nima to‘omata‘u, pea ki honau motu‘a va‘e to‘omata‘u: pea na‘e luluku ‘e Mōsese ‘aki ‘a e toto ‘a e ‘ōlita takatakai."
    },
    {
      "verse": 25,
      "text": "Pea na‘a ne to‘o ‘a e ngako, mo e tu‘ulāvelo, pea mo e tākai ‘oku ‘ufi‘ufi ‘aki ‘a e to‘oto‘onga, pea mo e milimili ‘o e ‘ate, pea mo e ongo kofuua, mo e ngako ‘oku ‘i ai, pea mo e tefito alanga to‘omata‘u:"
    },
    {
      "verse": 26,
      "text": "pea ne to‘o mei he kato mā ta‘elēvani na‘e ‘i he ‘ao ‘o Sihova ha keke ta‘elēvani ‘e taha, mo e fo‘i keke natu lolo, pea mo ha fo‘i mā manifinifi, ‘o ne hilifaki ki he ngako mo e tefito alanga to‘omata‘u:"
    },
    {
      "verse": 27,
      "text": "pea ne ‘ai kotoa ki he ‘aofi nima ‘o ‘Ēlone mo hono ngaahi foha, pea ne tātākalo ‘aki ia, ko e feilaulau-tākalo kia Sihova."
    },
    {
      "verse": 28,
      "text": "Pea toki to‘o ‘e Mōsese ‘a e ngaahi me‘a mei honau ‘aofi nima, ‘o ne tutu ‘i he ‘ōlita ‘i he funga feilaulau-mōifua: ko e fakanofo ia: ko e ngangatu fakahōifua, fai‘aki ‘a e afi kia Sihova."
    },
    {
      "verse": 29,
      "text": "Pea to‘o ‘e Mōsese ‘a e fatafata, ‘o ne tātākalo ‘aki ia, ko e feilaulau-tākalo ‘i he ‘ao ‘o Sihova: ko e ‘inasi ia ‘o Mōsese mei he sipi fakanofo; hangē ko e tu‘utu‘uni ‘a Sihova kia Mōsese."
    },
    {
      "verse": 30,
      "text": "Pea to‘o ‘e Mōsese ha me‘a mei he lolo fakanofo, pea mei he toto na‘e ‘i he funga ‘ōlita, pea ne afuhi ‘aki ‘a ‘Ēlone, ‘a hono ngaahi kofu, pea mo hono ngaahi foha, mo honau ngaahi kofu, fakataha; pea na‘a ne fakatāpui ‘aki ‘a ‘Ēlone, ‘a hono ngaahi kofu, mo hono ngaahi foha, pea mo honau ngaahi kofu, fakataha."
    },
    {
      "verse": 31,
      "text": "Pea lea ‘a Mōsese kia ‘Ēlone, pea ki hono ngaahi foha, Mou haka ‘a e kakano ‘i he mata Tēniti Fe‘iloaki‘anga: pea mou kai ia ‘i he potu ko ia mo e mā ‘oku ‘i he kato fakanofo, ‘o hangē na‘e fekau kiate au, ‘o pehē, ‘E kai ia ‘e ‘Ēlone mo hono ngaahi foha."
    },
    {
      "verse": 32,
      "text": "Pea ko e toe ‘o e kakano mo e mā te mou faka‘auha ‘aki ‘a e afi."
    },
    {
      "verse": 33,
      "text": "Pea ‘e ‘ikai te mou hū kitu‘a mei he mata Tēniti Fe‘iloaki‘anga, ‘o ‘aho fitu; kae‘oua ke kakato ‘a e ngaahi ‘aho ‘o homou fakanofo: “He ko ha ‘aho ‘e fitu te ne fai ai homou fakanofo.”"
    },
    {
      "verse": 34,
      "text": "Hangē ko hono fai he ‘aho ni, ‘oku pehē ‘a e tu‘utu‘uni ‘a e ‘Eiki ke fai; ke feia ha fakalelei ma‘amoutolu."
    },
    {
      "verse": 35,
      "text": "Pea koe mata Tēniti Fe‘iloaki‘anga te mou nofo ki ai, pō mo e ‘aho, ‘o ‘aho fitu, pea te mou tauhi ‘a e fatongia ‘a Sihova, ke ‘oua te mou mate: he kuo pehē hoku fekau."
    },
    {
      "verse": 36,
      "text": "Pea na‘e fai ‘e ‘Ēlone mo hono ngaahi foha ‘a e ngaahi me‘a na‘e tu‘utu‘uni ‘e Sihova ‘ia Mōsese."
    }
  ],
  "timestamp": "2025-08-08T15:54:00.709548"
}