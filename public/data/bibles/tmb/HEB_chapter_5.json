{
  "book": "HEB",
  "book_name": "Hebrews",
  "chapter": 5,
  "version_id": 1307,
  "url": "https://www.bible.com/bible/1307/HEB.5",
  "verses": [
    {
      "verse": 1,
      "text": "HE ‘ilonga ha Taula‘eiki Lahi, ko e me‘a ‘i hono to‘o mei he kakai, ko ia ‘oku fakanofo ia ma‘a e kakai, ke tokanga ki he‘enau ngaahi me‘a mo e ‘Otua; ke ne ‘atu koe‘uhi ko e angahala ‘a e ngaahi me‘a‘ofa mo e ngaahi feilaulau."
    },
    {
      "verse": 2,
      "text": "Ko e toko taha ‘oku ne lava ke fai faka‘atu‘i ki he fai vale, mo e kakai kuo hē; koe‘uhi kuo kāpui mo ia foki ‘e he vaivai‘anga."
    },
    {
      "verse": 3,
      "text": "Pea koe‘uhi ko e me‘a ko ia, kuo pau ai ke ‘atu ha feilaulau ma‘a e angahala; ‘o ‘ikai‘ia ko e kakai pē, ka ma‘ana foki."
    },
    {
      "verse": 4,
      "text": "Kae‘uma‘ā ‘oku ‘ikai ke to‘o ‘e ha taha ‘a e lakanga ko ia ma‘ana, ka ‘i hono ui ki ai ‘e he ‘Otua, ‘o hangē foki ko ‘Ēlone."
    },
    {
      "verse": 5,
      "text": "Ko ia, na‘a mo Kalaisi, na‘e ‘ikai te ne hākeaki‘i ‘e ia ia ke Taula‘eiki Lahi, ka ko ia pē na‘a ne folofola kiate ia, Ko hoku ‘Alo koe; Kuo u fakatupu koe he ‘aho ni."
    },
    {
      "verse": 6,
      "text": "Hangē foki ko ‘ene folofola ‘i he potu ‘e taha, Ko e taula‘eiki koe ‘o laui ‘ītāniti ‘I he ‘alunga ‘o Melekiseteki."
    },
    {
      "verse": 7,
      "text": "Ko e toko taha ko ia ‘i he ngaahi ‘aho ‘o ‘ene nofo kakano, na‘a ne ‘atu ‘a e ngaahi lotu, mo e ngaahi hū tōtōaki, kiate ia na‘e mafai ke fakahaofi ia mei he mate, ‘o ne fai‘aki ‘a e fu‘u kalanga, mo e tangi lo‘imata: pea na‘e tali ko e me‘a ‘i he‘ene fai fakaongoongo."
    },
    {
      "verse": 8,
      "text": "‘Io, neongo ko e ‘Alo ia, ka na‘a ne lava ‘i ‘ene talangofua, ko e ako ‘e he‘ene ngaahi mamahi."
    },
    {
      "verse": 9,
      "text": "Pea kuo fakahaohaoa leva, na‘a ne hoko ma‘anautolu fua pē ‘oku talangofua kiate ia, ko e tupu‘anga ‘o ha fakamo‘ui ‘oku laui ‘ītāniti;"
    },
    {
      "verse": 10,
      "text": "he ui ia ‘e he ‘Otua, ko e Taula‘eiki Lahi ‘i he ‘alunga ‘o Melekiseteki."
    },
    {
      "verse": 11,
      "text": "‘A ia ‘oku lahi ‘emau fakamatala ke fai ki ai, pea faingata‘a hono faka‘uhinga; koe‘uhi ko ho‘omou hoko ko e kau ongongata‘a."
    },
    {
      "verse": 12,
      "text": "He neongo na‘e totonu ke mou faiako, koe‘uhi ko ho‘omou fuoloa, ka ko homou taau ‘eni ke toe ako kiate kimoutolu ‘e ha taha ‘a e motu‘alea ‘o e ngaahi ‘elemēniti ‘o e folofola ‘a e ‘Otua. ‘Io, kuo mou hoko ko ha kakai ‘oku tuha mo ha hu‘akau pē, ‘o ‘ikai mo e me‘akai mālohi."
    },
    {
      "verse": 13,
      "text": "He ‘ilonga ‘a ia ‘oku me‘akai ‘aki ‘a e hu‘akau, ‘oku ne ta‘epoto ‘i he folofola ‘o e mā‘oni‘oni, he ko e valevale ia."
    },
    {
      "verse": 14,
      "text": "Ka ko e me‘akai mālohi ‘oku ‘anautolu ‘oku matu‘otu‘a, ‘a kinautolu ‘a ia ko e me‘a ‘i he‘enau fa‘a fai, kuo ako honau ngaahi ongo‘anga ke sivi ‘a e lelei mo e kovi."
    }
  ],
  "timestamp": "2025-08-08T15:57:55.901122"
}