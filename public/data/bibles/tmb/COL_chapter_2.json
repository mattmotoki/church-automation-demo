{
  "book": "COL",
  "book_name": "Colossians",
  "chapter": 2,
  "version_id": 1307,
  "url": "https://www.bible.com/bible/1307/COL.2",
  "verses": [
    {
      "verse": 1,
      "text": "HE ‘oku ou loto ke mou mea‘i ‘a e fu‘u lahi ‘o e fefa‘uhi ‘oku ou fai koe‘uhi ko kimoutolu, mo e kāinga ‘i Leotisia, ‘io, ‘a kimoutolu kotoa pē kuo te‘eki ke mamata ki hoku mata fakasino;"
    },
    {
      "verse": 2,
      "text": "‘a ‘eku feinga ke fiemālie homou loto, he fetu‘utu‘utaki kimoutolu, ko e me‘a ‘i ho‘omou fe‘ofo‘ofani, pea koe‘uhi ke mou ‘osiki ‘a e fu‘u koloa ko ia, ko e ‘ilo fakapapau mo e ‘ilo kānokano, ‘io, ‘a e ‘ilo faka‘āufuli ki he misiteli faka‘otua, ‘a ia ko Kalaisi:"
    },
    {
      "verse": 3,
      "text": "‘a ia ‘oku fa‘oaki ai hono kātokatoa ‘o e koloa poto mo e koloa ‘ilo, ‘o fufū pē."
    },
    {
      "verse": 4,
      "text": "‘Oku ou lea pehē, koe‘uhi ke ‘oua na‘a fakahala‘i kimoutolu ‘e ha taha, ‘i ha‘ane lea fakaoleole."
    },
    {
      "verse": 5,
      "text": "He neongo ‘oku ou mama‘o mo‘oni fakasino, ka ‘oku ou ‘iate kimoutolu ‘i loto, ‘o u fiefia pē, mo tokanga‘i ‘a e maau ‘o ho‘omou nofo, mo e aka taumama‘o ‘o ho‘omou tui kia Kalaisi."
    },
    {
      "verse": 6,
      "text": "Ko ia, ko e me‘a ‘i ho‘omou ma‘u ‘a Kalaisi Sīsū ko e ‘Eiki, pea mou fou ‘iate ia pē;"
    },
    {
      "verse": 7,
      "text": "ko e kakai kuo aka ‘iate ia, pea ‘oku langa hake ‘iate ia, pea ‘oku faka‘a‘au ke kaukaua ‘i he lotu, ‘i hono anga na‘e akonekina ai kimoutolu, ‘o mou tupulekina ai, pea ō mo ia ‘a e fa‘a fakafeta‘i."
    },
    {
      "verse": 8,
      "text": "Mou vakai na‘a faifai pea ai ha taha te ne fai‘aki ‘ene poto fie filōsefa, ‘a ia ko e koto muna mo e kākā, ‘o ne holataki kimoutolu ‘i he ‘alunga ‘o e ngaahi tu‘utu‘uni fakaeono‘aho ‘a e kakai, ‘io, ‘i he ‘alunga ‘o e ngaahi ‘elemēniti ‘o e lotu ‘a ia ‘oku fakamaama, ‘o ‘ikai ‘i he ‘alunga faka-Kalaisi."
    },
    {
      "verse": 9,
      "text": "Koe‘uhi ‘oku fale ‘i He‘ene ‘Afio hono kātokatoa ‘o e ‘Otua, ‘o nofo sino;"
    },
    {
      "verse": 10,
      "text": "pea kuo mou ‘osi fonu ‘i ho‘omou tu‘u ‘iate ia, ‘a ‘Ene ‘Afio ‘a ia ko e ‘ulu ‘o e fa‘ahinga pule mo ma‘u tu‘unga kotoa pē."
    },
    {
      "verse": 11,
      "text": "Pea na‘e kamu foki ‘a kimoutolu ‘iate ia, ko ha kamu ta‘efai ‘e ha nima, ko e hu‘ihu‘i ‘o e sino kakano‘ia, ko e kamu ‘oku ‘a Kalaisi:"
    },
    {
      "verse": 12,
      "text": "‘a ia na‘e fai ‘i homou kaungā telio mo ia ‘i he papitaiso, pea ‘i he me‘a ko ia na‘e kaungā fokotu‘u kimoutolu mo ia, ko e me‘a ‘i ho‘omou tui ki he ngāue ‘a e ‘Otua, ‘a ‘ene fokotu‘u ia mei he pekia."
    },
    {
      "verse": 13,
      "text": "Ko kimoutolu foki, lolotonga na‘a mou mate ‘i ho‘omou ngaahi faihala, pea ‘i ho‘omou ta‘ekamu, ‘a ē ko ho‘omou kei kakano‘ia, na‘a ne kaungā fokotu‘u hake kimoutolu mo ia, hili ‘ene fakamolemole ‘etau ngaahi faihala kotoa pē."
    },
    {
      "verse": 14,
      "text": "‘Io, hili ‘ene tāmate‘i ‘a e tohi ne fakamo‘ua kitautolu ‘aki hono ngaahi tu‘utu‘uni, ‘a e tohi ko ia na‘e tu‘u ko hotau fili: ‘io, kuo ne ‘ave ‘a e tohi mo ‘ene pūnufu‘u mai, he na‘a ne tukifa‘o ia ki hono Kolosi;"
    },
    {
      "verse": 15,
      "text": "mo ne hu‘ihu‘i meiate ia ‘a e kau pule mo e kau ma‘u tu‘unga, ‘o ne mātu‘aki faka‘ali‘ali kinautolu, he‘ene sipikaki kinautolu ‘i He‘ene ‘Afio."
    },
    {
      "verse": 16,
      "text": "Ko ia, ke ‘oua na‘a ai ha taha te ne anga‘i kimoutolu ‘i ha kai pe ha inu, pe ‘i ha me‘a hangē ko ha kātoanga, pe ha fakamāhina fo‘ou, pe ha Sāpate;"
    },
    {
      "verse": 17,
      "text": "he ko e ngaahi me‘a ko ia ko ha ‘ata pē ‘o ha ngaahi me‘a ka hoko, ka ko e sino ‘o e ngaahi me‘a ko ia ‘oku tefito kia Kalaisi."
    },
    {
      "verse": 18,
      "text": "Pea ke ‘oua na‘a fakahala‘i kimoutolu ‘e ha taha ke mole homou pale, he‘ene loto ke fou ‘i he “fakavaivai” tokua, mo e lotu ki ha kau ‘āngelo, he‘ene ‘eke noa pē ki he ngaahi me‘a tokua “kuo ne sio ki ai,” kuo fakafuofuolahi ia ko e me‘a ‘i hono “‘atamai” tokua, (‘a e ‘atamai ‘o hono kakano);"
    },
    {
      "verse": 19,
      "text": "ka ko e taha ‘oku ‘ikai kuku ki he ‘Ulu, ‘a ia ‘oku ma‘u tokoni mei ai, pea ‘oku fema‘uma‘utaki mei ai, ‘a e sino kotoa, ko e me‘a ‘i he ngaahi hokotanga hui mo e ngaahi uoua, ‘o ne tupu ai, ko e tupu faka‘otua."
    },
    {
      "verse": 20,
      "text": "‘Ē, kapau leva na‘a mou kaungā pekia mo Kalaisi, ‘o ‘ata‘atā ai mei he ngaahi ‘elemēniti ‘o e lotu ‘a ia ‘oku fakamaama, ko e hā ‘oku mou fai ‘o hangē ‘oku mou kei mo‘ui fakamaama, ‘e kātaki ke tu‘utu‘unia kimoutolu ‘i he falengā tu‘utu‘uni mo akonaki ‘a e tangata;"
    },
    {
      "verse": 21,
      "text": "‘o pehē, ‘Oua ‘e ala ki ai, ‘uma‘ā ha kamata, ‘io, pe momo‘i lave ki ai–"
    },
    {
      "verse": 22,
      "text": "‘osi, ko e ngaahi me‘a ia kotoa pē ‘oku nofo ke ‘auha ‘i hono kai–"
    },
    {
      "verse": 23,
      "text": "‘a ia ko e fa‘ahinga tu‘utu‘uni ‘oku matamata poto mo‘oni ko e ‘i ai ha fakalahi ‘o ‘ete lotu, mo ha fu‘u fakavaivai, mo e ta‘ema‘ema‘ekina hoto sino; ka ‘oku ‘ikai ko e ‘i ai ha‘ane momo‘i ‘aonga ke ta‘ofi ‘a e fai ke topono ‘a e kakano."
    }
  ],
  "timestamp": "2025-08-08T15:57:41.713460"
}