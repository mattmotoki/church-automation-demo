{
  "book": "PSA",
  "book_name": "Psalms",
  "chapter": 49,
  "version_id": 1307,
  "url": "https://www.bible.com/bible/1307/PSA.49",
  "verses": [
    {
      "verse": 1,
      "text": "FANONGO ki he me‘a ni, ‘a e ngaahi kakai; Fokotu‘u telinga mai, ‘a e nofo taimi:"
    },
    {
      "verse": 2,
      "text": "‘A ha‘a mā‘ulalo mo ha‘a mā‘olunga fakatou‘osi. ‘A e koloa‘ia mo e masiva foki."
    },
    {
      "verse": 3,
      "text": "‘E ‘a‘au ‘e hoku ngutu ha koto poto; Pea ko e koto maama ‘a ‘eku fakalaulauloto."
    },
    {
      "verse": 4,
      "text": "Te u tuku atu hoku telinga ke ma‘u ha paloveepi: Te u fakamatala ‘i he ha‘ape ‘eku misiteli."
    },
    {
      "verse": 5,
      "text": "‘I he ngaahi ‘aho ‘o e kovi koe‘uma‘ā ‘eku manavahē, ‘Oka kāpui au ‘e he kākā ‘o hoku kau hakiva‘e?"
    },
    {
      "verse": 6,
      "text": "Ko e fa‘ahinga ‘oku falala ki he‘enau koloa, Mo pole ‘i he lahi ‘o ‘enau nga‘oto‘ota;"
    },
    {
      "verse": 7,
      "text": "Tala‘ehai ‘oku lava ‘e ha taha ke huhu‘i ha taha, Pe ke ‘ange kia ‘Elohimi hano tatala:"
    },
    {
      "verse": 8,
      "text": "(‘Io, ko e huhu‘i honau laumālie ‘oku fu‘u mamafa, Pea kuo pau ke tuku ai pē ‘o ta‘engata)"
    },
    {
      "verse": 9,
      "text": "Ko e pehē ke ne mo‘ui atu ‘o lauikuonga, ‘O ‘oua te ne sio ki fa‘itoka."
    },
    {
      "verse": 10,
      "text": "He kuo pau ke ne sio He mate ‘a e kau poto, Te nau ‘auha fakataha mo e vale mo e anga fakamanu, ‘O li‘aki ‘enau koloa ke ma‘u ha ni‘ihi atu."
    },
    {
      "verse": 11,
      "text": "‘Oku nau tui loto ‘e tu‘u honau ngaahi fale ‘o ta‘engata, ‘A honau ngaahi nofo‘anga ki he to‘utangata mo e to‘utangata; ‘Oku nau ui honau ngaahi ‘api ‘aki honau huafa."
    },
    {
      "verse": 12,
      "text": "Ka na‘a mo e tangata lāngilangi‘ia ‘oku ‘ikai kakato hono fo‘i pō, Ka ‘oku na tatau mo e fanga manu ‘oku mate longo."
    },
    {
      "verse": 13,
      "text": "Ko hono ‘alunga ē ‘o e ha‘a falala kia kita, Neongo ‘e mālie‘ia ‘a e kakai ‘i he‘enau lea hili ‘enau pekia. (Sila)"
    },
    {
      "verse": 14,
      "text": "Hangē ha fanga sipi ‘e fakahū ki Hētesi; Ko Mate honau tauhi: ‘E fakaehaua kinautolu ‘e he angatonu ‘i he hoko ‘a e pongipongi; Pea ko honau ‘īmisi ‘e tuku ke keina ‘e Hētesi, Kae‘oua ke ‘ikai toe ha me‘a ke ne fale ai."
    },
    {
      "verse": 15,
      "text": "Ka ko e ‘Otua te ne huhu‘i hoku laumālie ni mei he nima ‘o Hētesi: He te ne ‘ave au. (Sila)"
    },
    {
      "verse": 16,
      "text": "Ka faka‘a‘au ‘o koloa‘ia ha taha, ‘oua ‘e manavahē, ‘I he hulu ‘a e nāunau‘ia hono fale:"
    },
    {
      "verse": 17,
      "text": "He tala‘ehai te ne ‘ave ha me‘a ‘i he‘ene pekia; Tala‘ehai ‘e hifo mo ia ‘ene nāunau‘ia."
    },
    {
      "verse": 18,
      "text": "Ka ko hono laumālie–neongo na‘a ne lau monū ki ai ‘i he‘ene mo‘ui Pea ‘i ho‘o fai lelei ma‘au kuo pau ho sani ‘e he kakai–"
    },
    {
      "verse": 19,
      "text": "Te ne ‘alu ki he to‘utangata ‘o hono tupu‘anga; ‘A ia ‘oku ‘ikai te nau sio ki he maama ‘o ta‘engata."
    },
    {
      "verse": 20,
      "text": "Ko e tangata ‘oku lāngilangi‘ia kae ‘ikai poto, ‘Oku hangē ko e fanga manu ‘oku mate longo."
    }
  ],
  "timestamp": "2025-08-08T15:55:29.096401"
}