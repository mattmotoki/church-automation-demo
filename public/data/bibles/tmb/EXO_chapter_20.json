{
  "book": "EXO",
  "book_name": "Exodus",
  "chapter": 20,
  "version_id": 1307,
  "url": "https://www.bible.com/bible/1307/EXO.20",
  "verses": [
    {
      "verse": 1,
      "text": "Pea na‘e folofola‘aki mai ‘e he ‘Otua ‘a e ngaahi fo‘i lea ko eni, ‘o pehē:"
    },
    {
      "verse": 2,
      "text": "Ko Au ko Sihova ko ho ‘Otua, ‘a ia na‘a ku ‘omi koe mei ‘Isipite mei he fale pōpula."
    },
    {
      "verse": 3,
      "text": "‘Oua na‘a ai hao ‘Otua kehe, ‘o ua ‘aki Au."
    },
    {
      "verse": 4,
      "text": "‘Oua te ke ngaohi ma‘au ha tamapua, pe ha momo‘i fakatātā ‘o ha me‘a ‘o e langi ‘i ‘olunga na, pe ‘o māmani ‘i lalo ni, pe ‘o e tahi ‘i lolofonua."
    },
    {
      "verse": 5,
      "text": "‘Oua te ke hū ki ai, pea ‘oua te ke tauhi ki ai, he ko Au Sihova ko ho ‘Otua ko e ‘Otua fua‘a au; ‘oku ou ‘eke ‘a e kovi ‘a e mātu‘a ki he fānau, ‘o a‘u ki he tolu mo e faa‘i to‘utangata, ‘a kinautolu ‘oku fakafili mai;"
    },
    {
      "verse": 6,
      "text": "ka ‘oku ou fai meesi ki he afe‘i to‘utangata, ‘a kinautolu ‘oku ‘ofa kiate au, mo tauhi ‘eku ngaahi fekau."
    },
    {
      "verse": 7,
      "text": "‘Oua te ke takuanoa ‘a e huafa ‘o Sihova ko ho ‘Otua: he ‘e ‘ikai lau ‘e Sihova ‘oku ta‘ehalaia ia ‘a ia ‘oku ne takuanoa hono huafa."
    },
    {
      "verse": 8,
      "text": "Manatu ‘a e ‘aho Sāpate ke tauhi ia ke tapu."
    },
    {
      "verse": 9,
      "text": "Ko e ‘aho ‘e ono te ke ngāue, ‘o fai ai ho ngaahi nafa kehekehe;"
    },
    {
      "verse": 10,
      "text": "ka ko hono ‘aho fitu ko e Sāpate ia ‘a Sihova ko ho ‘Otua: tapu ho‘o fai ai ha momo‘i ngāue, ‘a koe mo ho‘o fānau tangata pe fānau fefine, ko ho‘o tamaio‘eiki, pe ko ho‘o kaunanga, pe ko ho‘o fanga manu, pe ko ha ‘āunofo ‘oku ‘i ho kolo."
    },
    {
      "verse": 11,
      "text": "He ko ha ono‘i ‘aho na‘e ngaohi ai ‘e Sihova ‘a e langi mo e fonua, ‘a e tahi pea mo honau ngaahi me‘a kehekehe, pea ne mālōlō ‘i hono ‘aho fitu; ko ia na‘e tāpuaki‘i ai ‘e Sihova ‘a e ‘aho Sāpate, mo ne tapui ia."
    },
    {
      "verse": 12,
      "text": "Faka‘apa‘apa ki ho‘o tamai mo ho‘o fa‘ē; koe‘uhi ke lahi ho ngaahi ‘aho ‘i he kelekele, ‘a ia ‘e foaki kiate koe ‘e Sihova ko ho ‘Otua."
    },
    {
      "verse": 13,
      "text": "‘Oua na‘a ke fakapō."
    },
    {
      "verse": 14,
      "text": "‘Oua na‘a ke tono ‘unoho."
    },
    {
      "verse": 15,
      "text": "‘Oua na‘a ke kaiha‘a."
    },
    {
      "verse": 16,
      "text": "‘Oua na‘a ke tu‘u ko e fakamo‘oni loi ki ho kaungā‘api."
    },
    {
      "verse": 17,
      "text": "‘Oua te ke mānumanu ki he fale ‘o ho kaungā‘api. ‘Oua te ke mānumanu ki he uaifi ‘o ho kaungā‘api, pe ki ha‘ane tamaio‘eiki, pe ki ha‘ane kaunanga, pe ki ha‘ane pulu, pe ki ha‘ane ‘asi, pe ki ha me‘a ‘e taha ‘oku ‘a ho kaungā‘api."
    },
    {
      "verse": 18,
      "text": "Pea ‘ilo ‘e he kakai kotoa ‘a e fatulisi, mo e tapa ‘a e ‘uhila, mo e lea ‘a e talupite, mo e kohu ‘a e mo‘unga: pea ‘i he‘enau vakai ki ai, na‘a nau ngatētē tu‘u, ‘o hiki ki he mama‘o."
    },
    {
      "verse": 19,
      "text": "Pea nau pehē kia Mōsese, Lea koe kiate kimautolu, pea te mau fakaongo: kae ‘oua na‘a lea mai ‘a ‘Elohimi, na‘a mau mate."
    },
    {
      "verse": 20,
      "text": "Pea lea ‘a Mōsese ki he kakai, ‘Oua te mou manavahē: he koe‘uhi pē ke sivi kimoutolu, ko ia kuo hā‘ele mai ai ‘a ‘Elohimi, pea koe‘uhi ke fe‘ao mo kimoutolu hono ngeia, ke ‘oua te mou angahala."
    },
    {
      "verse": 21,
      "text": "Pea tutu‘u ‘a e kakai mei he mama‘o, kae ‘unu‘unu ‘a Mōsese ki he ngaahi ‘ao fakapo‘uli ‘a ia na‘e ‘afio ai ‘a ‘Elohimi."
    },
    {
      "verse": 22,
      "text": "Pea folofola ‘a Sihova kia Mōsese, Ko eni ‘a e lea te ke fai ki ha‘a ‘Isileli, Kuo mou vakai ‘e kimoutolu, ko Langi kuo u alea mei ai mo kimoutolu."
    },
    {
      "verse": 23,
      "text": "‘E ‘ikai te mou ngaohi ‘otua siliva ke tu‘u mo au, pea ‘e ‘ikai ngaohi hamou ‘otua koula."
    },
    {
      "verse": 24,
      "text": "Ko e ‘ōlita kelekele te ke ngaohi kiate au, pea te ke feilaulau ‘aki ‘i ai ho‘o ngaahi feilaulau tutu, mo ho‘o ngaahi feilaulau-‘ofa, ‘a ho‘o fanga sipi mo ho‘o fanga pulu: ‘ilonga ha potu ‘oku ou tuku ai ha manatu ki hoku hingoa, te u ‘alu ki ai kiate koe ke tāpuaki‘i koe."
    },
    {
      "verse": 25,
      "text": "Pea kapau ko ho‘o langa ha ‘ōlita maka kiate au, ‘e ‘ikai te ke fai‘aki ‘a e ngaahi maka kuo tā; he kapau te ke apo ha‘o me‘a māsila ki ai, kuo ke fakalielia‘i ia."
    },
    {
      "verse": 26,
      "text": "Pea ‘e ‘ikai te ke ‘alu hake ki hoku ‘ōlita ‘i ha tu‘unga, koe‘uhi ā ke ‘oua na‘a ma‘ali mai ho‘o telefua ‘i ho‘o ‘alu hake."
    }
  ],
  "timestamp": "2025-08-08T15:53:55.060187"
}