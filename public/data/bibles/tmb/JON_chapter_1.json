{
  "book": "JON",
  "book_name": "Jonah",
  "chapter": 1,
  "version_id": 1307,
  "url": "https://www.bible.com/bible/1307/JON.1",
  "verses": [
    {
      "verse": 1,
      "text": "PEA na‘e hoko ‘a e folofola ‘a Sihova kia Siona ko e foha ‘o ‘Amitai, ‘o pehē,"
    },
    {
      "verse": 2,
      "text": "Tu‘u ‘o ‘alu ki Ninive, ‘a e fu‘u kolo ko ia, pea ke fanongonongo ki ai; he kuo a‘u hake ‘enau ngaahi faikovi ki hoku ‘ao."
    },
    {
      "verse": 3,
      "text": "Ka ka tu‘u hake ‘a Siona ke hola ki Tāsisi mei he‘ene fakafeangai kia Sihova; ‘o ne ‘alu hifo ki Siopa, pea ne ‘ilo ai ha vaka ‘oku ‘alu ki Tāsisi; pea ne ‘atu ‘a e totongi, ‘o ne heka ki ai, ke ‘alu mo kin1autolu ki Tāsisi mei he‘ene fakafeangai kia Sihova."
    },
    {
      "verse": 4,
      "text": "Ka ka tuku atu ‘e Sihova ha matangi lahi ki he tahi, pea na‘e hoko ha fu‘u hou ‘i he tahi, pea na‘e hangē ka maumau ‘a e vaka."
    },
    {
      "verse": 5,
      "text": "Pea na‘e manavahē ‘a e kauvaka, ‘o nau tautapa takitaha ki hono ‘otua; pea nau tolo ‘a e koloa na‘e ‘i he vaka, ke fakama‘ama‘a hono mamafa ko ia. Ka kuo ‘alu hifo ‘a Siona ki he ‘ana, he na‘e fakafungavaka: pea kuo ne tokoto ai ‘o mohe."
    },
    {
      "verse": 6,
      "text": "Pea ‘alu hifo ki ai ‘a e ‘eikivaka, ‘o ne lea kiate ia, Ko e hā kuo hoko kiate koe, ‘a e mohe na? Tu‘u, tautapa ki ho ‘Otua; hei‘ilo ‘e tokanga‘i kitautolu ‘e he ‘Otua, ‘o ‘oua te tau mole."
    },
    {
      "verse": 7,
      "text": "Pea nau fealēlea‘aki, ‘Ē, tau talotalo mu‘a, ka tau ‘ilo pe kuo tō mai ‘a e kovi ni koe‘uhi ko hai. Pea nau fai ‘a e talotalo, pea tonu ‘a e talotalo kia Siona."
    },
    {
      "verse": 8,
      "text": "Pea nau pehē kiate ia, Fakahā mai mu‘a pe ‘oku tau mo‘ua ‘i he kovi ni ko e me‘a ‘a hai. Ko e hā ho lakanga? Pea ko ho‘o ha‘u mei fē? Ko e fē ho fonua? Pea ko e toko taha ‘o e kakai fē?"
    },
    {
      "verse": 9,
      "text": "Pea pehē ‘e ia kiate kinautolu, Ko e Hepelū au; pea ko Sihova ko e ‘Otua ‘o langi ‘oku ou lotu ki ai, ‘a ‘Ene ‘Afio na‘a ne ngaohi ‘a tahi mo e mōmoa."
    },
    {
      "verse": 10,
      "text": "Pea manavahē ‘a e kau tangata–ko e manavahē ka ko ha manavahē–pea nau pehē kiate ia, Ko e hā na‘a ke fai pehē ai? (He na‘e ‘ilo ‘e he kau siana ko ‘ene hola ē mei he fakafe‘ao kia Sihova, he kuo ne tala kiate kinautolu.)"
    },
    {
      "verse": 11,
      "text": "Pea nau lea kiate ia, ‘o pehē, Ko e hā te mau fai kiate koe, kae laolao mai ‘a e tahi? he na‘e fakautuutu ‘a e tahi ‘ene hou."
    },
    {
      "verse": 12,
      "text": "Pea pehē ‘e ia kiate kinautolu, Hiki au, ‘o tolo ki tahi; pea ‘e toki laolao ‘a e tahi kiate kimoutolu; he ‘oku ou ‘ilo kuo tō mai ‘a e fu‘u matangi ni kiate kimoutolu koe‘uhi ko au."
    },
    {
      "verse": 13,
      "text": "Ka ka fekeli ‘a e kau tangata ke a‘u ki ‘uta; ka na‘e ‘ikai te nau lava; he na‘e fakautuutu ‘a e tahi ‘ene hou mai."
    },
    {
      "verse": 14,
      "text": "Ko ia, na‘a nau lotu kia Sihova, ‘o nau pehē, Tauange mo Sihova ke ‘oua na‘a ‘auha kimautolu koe‘uhi ko e mo‘ui ‘a e tangata ni, pea ‘oua ‘e hilifaki kiate kimautolu ha taku fakapō; he ko koe, ‘e Sihova, kuo ke fai ho‘o fa‘iteliha."
    },
    {
      "verse": 15,
      "text": "Pea nau toki hiki ai ‘a Siona, ‘o tolo ki tahi; pea tuku ai ‘e he tahi ‘ene hou."
    },
    {
      "verse": 16,
      "text": "Pea manavahē ‘a e kau siana kia Sihova–ko e manavahē ka ko ha manavahē–pea nau fai feilaulau kia Sihova, mo ha ngaahi tukumo‘ui."
    },
    {
      "verse": 17,
      "text": "Ka kuo tokonaki ‘e Sihova ha fu‘u ika lahi ke folo ‘a Siona. Pea na‘e ‘i he kete ‘o e ika ‘a Siona, ‘o ‘aho tolu mo pō tolu."
    }
  ],
  "timestamp": "2025-08-08T15:56:42.206341"
}