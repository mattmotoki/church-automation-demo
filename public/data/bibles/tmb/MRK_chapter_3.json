{
  "book": "MRK",
  "book_name": "Mark",
  "chapter": 3,
  "version_id": 1307,
  "url": "https://www.bible.com/bible/1307/MRK.3",
  "verses": [
    {
      "verse": 1,
      "text": "PEA kuo ne toe ‘i falelotu; pea na‘e ‘i ai ha tangata kuo mate hono nima."
    },
    {
      "verse": 2,
      "text": "Pea nau lamasi ia, pe te ne faito‘o ia ‘i he ‘aho Sāpate, koe‘uhi ka nau toki faka‘ilo ia."
    },
    {
      "verse": 3,
      "text": "Pea pehē ‘e ia ki he tangata kuo nima mate, Tu‘u mai ki loto."
    },
    {
      "verse": 4,
      "text": "Pea pehē ‘e ia kiate kinautolu, Ko e fē ‘oku ngofua ‘i he Sāpate? Ke fai ha lelei, pe ke fai ha kovi? Ke fakahaofi mo‘ui, pe ke tāmate‘i? Pea nau fakalongo pē."
    },
    {
      "verse": 5,
      "text": "Pea vakai foli ‘e ia kiate kinautolu ‘oku ne tuputāmaki, he‘ene mamahi he tekesio honau loto; pea ne toki pehē ki he tangata, Mafao atu ho nima. Pea ne mafao atu: pea ne toe mo‘ui mai hono nima."
    },
    {
      "verse": 6,
      "text": "Pea ‘alu leva kitu‘a ‘a e kau Fālesi, fakataha mo e fa‘ahi ‘a Hēlota; pea nau puleaki‘i ia, pe ‘e fēfē ha‘anau tāmate‘i ia."
    },
    {
      "verse": 7,
      "text": "Pea ko Sīsū mo ‘ene kau ako na‘a nau ‘alu ki tahi, pea muimui mai ha fu‘u kakai mei Kāleli;"
    },
    {
      "verse": 8,
      "text": "pea ko e tokolahi mei Siutea, mo Selusalema, mo ‘Aitumia, mo Tu‘a-Siotani, mo e feitu‘u ‘o Taia mo Saitoni, ko e fu‘u kakai, na‘a nau omi kiate ia, he‘enau fanongo ki he ngaahi me‘a ‘oku ne fai."
    },
    {
      "verse": 9,
      "text": "Pea ne lea ki he‘ene kau ako ke talitali mai ha ki‘i vaka kiate ia, telia ‘a e kakai mo ‘enau feta‘omi kiate ia."
    },
    {
      "verse": 10,
      "text": "He na‘e tokolahi ‘a e kakai na‘a ne fakamo‘ui; ko ia ‘ilonga kinautolu na‘e ai hanau mamahi‘anga, na‘a nau hinga atu kiate ia ke nau ala ki ai."
    },
    {
      "verse": 11,
      "text": "Pea ko e ngaahi fa‘ahikehe, ka nau ka sio kiate ia, te nau tōmape‘e ‘i hono ‘ao, ‘o kalanga, ‘o pehē, Ko koe ko e ‘Alo ‘o e ‘Otua."
    },
    {
      "verse": 12,
      "text": "Pea lahi ‘ene lolomi kinautolu ke ‘oua te nau fakae‘a ia."
    },
    {
      "verse": 13,
      "text": "Pea ‘alu hake ia ki he mo‘unga, ‘o ui ange ‘a kinautolu na‘a ne loto ki ai, pea nau omi kiate ia."
    },
    {
      "verse": 14,
      "text": "Pea ne fakanofo ha toko hongofulu mā toko ua, ke nau ‘iate ia, pea ke ne fekau atu kinautolu ke malanga,"
    },
    {
      "verse": 15,
      "text": "Pea ke ‘anautolu ke kapusi tēvolo."
    },
    {
      "verse": 16,
      "text": "Ko Saimone, ‘a ia na‘a ne ‘ai ki ai ‘a e hingoa ko Pita;"
    },
    {
      "verse": 17,
      "text": "mo Sēmisi ko e foha ‘o Sēpeti, mo Sione ko e tehina ‘o Sēmisi; pea ne ‘ai kiate kinaua ‘a e hingoa ko e ongo Poanesi, ‘a ia ko hono ‘uhinga ko e ongo foha ‘o Fatulisi;"
    },
    {
      "verse": 18,
      "text": "Ko ‘Anitelū foki mo Filipe, mo Pātolomiu, mo Mātiu, mo Tōmasi, mo Sēmisi ko e foha ‘o ‘Alefiusi, mo Tatiusi, mo Saimone ‘o e kautaha Mamahi‘i fonua,"
    },
    {
      "verse": 19,
      "text": "Mo Siutasi ‘Isikāliote, ‘a ia foki na‘a ne lavaki‘i ‘a Sīsū."
    },
    {
      "verse": 20,
      "text": "Pea nau ‘alu ki ha fale. Pea toe fakataha mai ‘a e kakai, ko ia na‘e ‘ikai te nau lava ke mama ha konga mā."
    },
    {
      "verse": 21,
      "text": "Pea ‘i he fanongo ki ai ‘a hono kāinga, na‘a nau ‘alu atu ke puke ia; he na‘a nau pehē, ‘Oku ne sesele."
    },
    {
      "verse": 22,
      "text": "Pea ko e fa‘a lau ‘a e kau sikalaipe na‘e ‘alu hifo mei Selusalema na‘e pehē, ‘Oku ‘iate ia ‘a Pelisipupe; mo ‘eni, Ko e pule ‘o e kau tēvolo ‘oku ne fai ai ‘ene kapusi tēvolo."
    },
    {
      "verse": 23,
      "text": "Pea ne ui ange kinautolu, ‘o ne lea ki ai ‘i he ngaahi fakatātā, ‘o pehē, He ‘e lava fēfē ke kapusi ‘e Sētane ‘a Sētane?"
    },
    {
      "verse": 24,
      "text": "Ka ko ha pule‘anga, kapau ‘e mavahevahe mo fetu‘usi, ‘e ‘ikai fa‘a tu‘u ‘a e pule‘anga ko ia."
    },
    {
      "verse": 25,
      "text": "Pea ka ko ha ‘api, kapau ‘e mavahevahe mo fetu‘usi, ‘e ‘ikai lava ‘e he ‘api ko ia ke tu‘u."
    },
    {
      "verse": 26,
      "text": "Pea kapau ‘e tu‘u ‘e Sētane kiate ia, ‘o mavahevahe, ‘e ‘ikai te ne lava ke tu‘u, ka kuo pau ke ngata."
    },
    {
      "verse": 27,
      "text": "Pea tala‘ehai ‘e lava ‘e ha taha ke hū ki he fale ‘o ha to‘a, ‘o vete ‘ene koloa; kae‘oua mu‘a ke ne ha‘i ‘a e to‘a, pea ne toki lava ke vete hono fale."
    },
    {
      "verse": 28,
      "text": "Ko au ē, ‘oku ou tala atu, ‘e fakamolemole ki he hako ‘o e tangata ‘a e angahala kotoa pē, pea mo e ngaahi lau kovi te nau ‘ai ki he ‘Otua:"
    },
    {
      "verse": 29,
      "text": "ka ko eni pē, ‘ilonga ‘a ia te ne lau kovi ki he Laumālie Mā‘oni‘oni, ‘oku ‘ikai hano fakamolemole ‘o lauikuonga, ka te ne mo‘ua ‘i ha angahala ta‘engata."
    },
    {
      "verse": 30,
      "text": "Ko hono ‘uhinga, ko ‘enau fa‘a lau, ‘oku ‘iate ia ha fa‘ahikehe."
    },
    {
      "verse": 31,
      "text": "Pea ha‘u ‘ene fa‘ē mo hono ngaahi tokoua, pea nau tutu‘u ‘i tu‘a, ‘o nau fekau ange ke ui ia."
    },
    {
      "verse": 32,
      "text": "Pea na‘e nofo ha fu‘u kakai, ‘o kāpui ia, pea nau pehē kiate ia, ‘Ē, ko ho‘o fa‘ē mo ho ngaahi tokoua ‘oku tutu‘u mei tu‘a, ‘oku nau fiema‘u koe."
    },
    {
      "verse": 33,
      "text": "Ka ka tali ‘e ia kiate kinautolu, ‘o pehē, Ko hai ia ‘eku fa‘ē, pe ko hoku ngaahi tokoua?"
    },
    {
      "verse": 34,
      "text": "Pea sio takai ia kiate kinautolu na‘e nofo ‘o kāpui ia, ‘o ne pehē, Ko eni ia ‘a ‘eku fa‘ē mo hoku ngaahi tokoua!"
    },
    {
      "verse": 35,
      "text": "Ko ia te ne fai ‘a e ngaahi tu‘utu‘uni ‘a e ‘Otua, ko ia ia ‘a hoku tokoua mo hoku tuofefine mo ‘eku fa‘ē."
    }
  ],
  "timestamp": "2025-08-08T15:57:04.822723"
}