{
  "book": "2KI",
  "book_name": "2 Kings",
  "chapter": 10,
  "version_id": 1307,
  "url": "https://www.bible.com/bible/1307/2KI.10",
  "verses": [
    {
      "verse": 1,
      "text": "PEA na‘e ma‘u ‘e ‘Ēhapi ha foha ‘e toko fitungofulu ‘i Samēlia. Pea fai ‘e Sehu ha ngaahi tohi, ‘o ‘atu ki Samēlia ki he hou‘eiki ‘o Sisilili, ‘a e kau mātu‘a, pea ki he kau tauhi ‘a ‘Ēhapi, ‘o pehē,"
    },
    {
      "verse": 2,
      "text": "Pea ko eni, ka a‘u atu leva ‘a e tohi ni, pea mou vakai ‘oku ‘iate kimoutolu ‘a e ngaahi foha ‘o homou ‘eiki, pea ‘iate kimoutolu ha tau sāliote, mo ha tau hoosi, mo ha kolo ‘aa‘i, mo ha mahafu;"
    },
    {
      "verse": 3,
      "text": "ko ia, mou fili ‘a e lelei mo e taau ‘i he ngaahi foha ‘o homou ‘eiki, ‘o fokotu‘u ‘i he taloni ‘o ‘ene tamai, pea mou tau ma‘a e fale ‘o homou ‘eiki."
    },
    {
      "verse": 4,
      "text": "Ka na‘a nau manavahē ‘aupito ‘aupito, ‘o nau pehē; Vakai, na‘a mo e ongo tu‘i na‘e ‘ikai te na matu‘u ‘i hono ‘ao, kae huanoa kitautolu."
    },
    {
      "verse": 5,
      "text": "Ko ia, ko e pule ‘o e Loto‘ā, mo e pule kolo, mo e kau mātu‘a, mo e kau tauhi, na‘a nau fekau atu kia Sehu ke fakahā, Ko ho‘o kau tamaio‘eiki kimautolu, pea ‘ilonga ha me‘a te ke fekau mai te mau fai; ‘e ‘ikai te mau fokotu‘u ha taha ke tu‘i: fai pē ‘a e me‘a ‘oku hā lelei ki he ‘afiona."
    },
    {
      "verse": 6,
      "text": "Pea ne fai tohi kiate kinautolu ko hono tu‘o ua, ‘o pehē, Kapau ‘oku mou kau mo au, pea ‘oku mou fie fakaongo ki he‘eku lea, pea to‘o ‘a e ngaahi ‘ulu ‘o e tu‘unga me‘a ko e fānau ‘a homou ‘eiki, pea mou ‘omi kiate au ki Sisilili fe‘unga mo e taimi ni ‘apongipongi. Pea ko e fale‘alo, ko e toko fitungofulu, na‘e nonofo mo e kau mā‘olunga ‘o e kolo, ‘a ia na‘e tauhi kinautolu."
    },
    {
      "verse": 7,
      "text": "Pea ‘i he a‘u atu leva ‘a e tohi kiate kinautolu, na‘a nau puke ‘a e fale‘alo ‘o tāmate‘i, ko e toko fitungofulu, pea nau fa‘o kato honau ‘ulu, ‘o ‘ave kiate ia ki Sisilili."
    },
    {
      "verse": 8,
      "text": "Pea ha‘u ha talafekau, ‘o fakahā kiate ia, ‘o pehē, Kuo nau ‘omi ‘a e ngaahi ‘ulu ‘o e fale‘alo. Pea ne pehē, Fokotu‘u ke tu‘unga ua ‘i he hū‘anga ‘o e matanikolo kae‘oua ke ‘aho."
    },
    {
      "verse": 9,
      "text": "Pea pongipongi hake na‘a ne hū ki tu‘a, ‘o ne tu‘u, ‘o ne lea ki he fu‘u kakai ‘o pehē, ‘Amoutolu ‘a e totonu. Vakai, ko au na‘a ku puleaki‘i hoku ‘eiki, ‘o tāmate‘i ia: ka ko hai kuo taa‘i ‘a e fu‘u kakai ko eni?"
    },
    {
      "verse": 10,
      "text": "‘Āua, ke mou ‘ilo ‘e ‘ikai tō kelekele ha fo‘i folofola ‘a Sihova, ‘a e mala na‘a ne tala ki he fale ‘o ‘Ēhapi: he kuo feia ‘e he ‘Eiki ‘a e me‘a na‘a ne folofola ai ‘i he‘ene tamaio‘eiki ko ‘Ilaisiā."
    },
    {
      "verse": 11,
      "text": "Pea taa‘i ‘e Sehu ‘a e toe kotoa ‘o e fale ‘o ‘Ēhapi ‘i Sisilili, mo hono hou‘eiki, mo hono kau fe‘iloaki, mo ‘ene kau minisitā; ‘o ‘ikai te ne fakatoe hano toenga."
    },
    {
      "verse": 12,
      "text": "Pea ne tu‘u ‘o hiki ke ‘alu ki Samēlia. Pea kuo ne a‘u ki he fale kosi ‘o e kau tauhi sipi ‘i he hala;"
    },
    {
      "verse": 13,
      "text": "pea ne toki fetaulaki ai mo e kāinga ‘o ‘Ahasaia ko e Tu‘i Siuta, ‘o ne pehē, Ko hai kimoutolu? Pea nau tali, Ko e kāinga kimautolu ‘o ‘Ahasaia, pea ko si‘emau ‘alu hifo ke ‘a‘ahi ki he fānau ‘a e tu‘i mo e fānau ‘a e tu‘i fefine."
    },
    {
      "verse": 14,
      "text": "Pea ne fekau, puke mo‘ui kinautolu. Pea nau puke mo‘ui kinautolu, ‘o nau tāmate‘i ‘i he lepa ‘o e fale kosi: na‘a nau toko fāngofulu mā ua; pea na‘e ‘ikai te ne fakatoe ha toko taha."
    },
    {
      "verse": 15,
      "text": "Pea ne fononga mei ai ‘o ne fetaulaki mo Sionatapi foha ‘o Lēkapi, ‘oku ne ha‘u ke fakafetaulaki kiate ia: pea ne fetapa ki ai, ‘o ne pehē ange, ‘Oku toka tonu mai ho loto, hangē ko ho‘oku kiate koe? Pea tali ‘e Sionatapi, “Ko ia pē.” “Kapau ko ia pea mafao mai ho nima.” Pea ne mafao atu hono nima kiate ia, ‘o ne fusi hake ia ki he sāliote."
    },
    {
      "verse": 16,
      "text": "Pea pehē ‘e ia, Ha‘u ke ta ō, ka ke mamata ki he‘eku mamahi‘i ‘a Sihova. Ko ia na‘a nau fakaheka ia ki he‘ene sāliote."
    },
    {
      "verse": 17,
      "text": "Pea ‘i he‘ene a‘u ki Samēlia na‘a ne taa‘i ‘a kinautolu na‘e toe kia ‘Ēhapi ‘i Samēlia, kae‘oua ke ‘au‘auhamālie, ‘o hangē ko e folofola ‘a Sihova na‘e fai ‘ia ‘Ilaisiā."
    },
    {
      "verse": 18,
      "text": "Pea fakataha ‘e Sehu ‘a e kakai kotoa, ‘o ne pehē kiate kinautolu, Ko e tauhi ‘a ‘Ēhapi kia Peali ko e nifi pē ia; ka ko e nafa ‘a e tauhi ‘a Sehu."
    },
    {
      "verse": 19,
      "text": "Pea ko ia mou fanongonongo ke ha‘u ‘a e kau palōfita kotoa ‘a Peali, ‘a ‘ene kau lotu, mo ‘ene kau taula; ‘e ‘ikai ha taha ‘e tō: he ‘oku ai ‘eku fu‘u feilaulau kia Peali ke fai: ‘ilonga ha tō ‘e ‘ikai mo‘ui. Ka ko ‘ene fiemua‘i kinautolu ‘e Sehu, koe‘uhi ke ne faka‘auha ‘a e kau lotu kia Peali."
    },
    {
      "verse": 20,
      "text": "Pea fekau ‘e Sehu, Mou tu‘utu‘uni ha kātoanga tapu kia Peali. Pea na‘a nau fanongonongo ia."
    },
    {
      "verse": 21,
      "text": "Pea ‘alu ‘a e fekau ‘a Sehu ki ‘Isileli kātoa; pea na‘e ha‘u kotoa pē ‘a e kau lotu kia Peali, pea na‘e ‘ikai toe ha taha na‘e ta‘eha‘u. Pea na‘a nau ha‘u ki he fale ‘o Peali, pea na‘e fonu ‘a e fale ‘o Peali mei potu ki potu."
    },
    {
      "verse": 22,
      "text": "Pea ne fekau ki he pule ‘o e fale kofu, ‘Omi kitu‘a ‘a e ngaahi kofu ki he kau lotu kia Peali. Pea ne ‘omi kitu‘a kiate kinautolu ‘a e ngaahi me‘a ke kofu ‘aki."
    },
    {
      "verse": 23,
      "text": "Pea hū ki he fale ‘o Peali ‘a Sehu pea mo Sionatapi foha ‘o Lēkapi; pea ne fekau ki he kau lotu kia Peali, Mou kumi ‘o vakai, na‘a ‘oku ai ha ni‘ihi ‘iate kimoutolu ‘i he kau lotu kia Sihova: ka mou fakaekimoutolu pē ‘a e kau lotu kia Peali."
    },
    {
      "verse": 24,
      "text": "Pea nau hū ke feia ‘a e ngaahi feilaulau mo e ngaahi feilaulau-mōifua. Pea kuo toka tu‘utu‘uni ‘e Sehu hani toko valungofulu ke ‘i tu‘a; pea ne fekau kiate kinautolu, Ka ai ha taha ‘e hola ‘i he kakai kuo u ‘omi ki homou nima, pea ko e tangata te ne hola ai te ne mate ko hono fetongi."
    },
    {
      "verse": 25,
      "text": "Pea ‘i he faifai pea ‘osi ‘a e feia ‘o e ngaahi feilaulau-mōifua, pea fekau ‘e Sehu ki he ka‘ate mo e ngaahi kapiteni, Hū atu, ‘o taa‘i kinautolu: ‘oua na‘a ai ha taha ‘e hū kitu‘a. Pea na‘a nau taa‘i kinautolu ‘aki ‘a e mata ‘o e heletā, pea laku kinautolu ‘e he ka‘ate mo e kau kapiteni, pea nau ‘alu ki he talitau‘anga ‘o Peali."
    },
    {
      "verse": 26,
      "text": "Pea nau ‘omi kitu‘a ‘a e ngaahi pou tapu mei he fale ‘o Peali, ‘o nau tutu."
    },
    {
      "verse": 27,
      "text": "Pea nau holoki ‘a e pou ‘a Peali, pea nau holoki hono fale, ‘o nau tuku ia ke fale fakafiemālie‘anga, pea talu ai pē."
    },
    {
      "verse": 28,
      "text": "Ko ia na‘e fakaeve ‘e Sehu ‘a e lotu kia Peali mei ‘Isileli."
    },
    {
      "verse": 29,
      "text": "Ko hono kovi pē na‘e ‘ikai afe ‘e Sehu mei he fa‘ifa‘itaki ki he angahala ‘a Selopoame foha ‘o Nīpati, ‘a ia na‘a ne fakaangahala ‘aki ‘a ‘Isileli, ‘a e ongo kafi koula, ‘a ia ‘i Pēteli mo ia ‘i Tani."
    },
    {
      "verse": 30,
      "text": "Pea folofola ‘a Sihova kia Sehu, Ko e me‘a ‘i he lelei ho‘o ngāue, ho‘o fai ‘a e me‘a ‘oku hā totonu ki hoku loto, mo ke fai ki he fale ‘o ‘Ēhapi ‘a e kotoa ‘o e me‘a na‘a ku loto ki ai, ko ia ai ‘e nofo ho hako he taloni ‘o ‘Isileli ‘o a‘u ki he faa‘i to‘utangata."
    },
    {
      "verse": 31,
      "text": "Ka na‘e ‘ikai tokanga ‘a Sehu ke fou ‘i he lao ‘a Sihova ko e ‘Otua ‘o ‘Isileli ‘aki hono loto kotoa: na‘e ‘ikai te ne afe mei he ngaahi angahala ‘a Selopoame, ‘a ia na‘a ne fakaangahala ‘aki ‘a ‘Isileli."
    },
    {
      "verse": 32,
      "text": "‘I he taimi ko ia na‘e kamata ‘e Sihova ke tu‘usi ‘a e ngaahi ‘eu ‘o ‘Isileli; pea na‘e taa‘i kinautolu ‘e Hesaeli ‘i honau ngaahi feitu‘u kotoa pē;"
    },
    {
      "verse": 33,
      "text": "mei Soatani, ‘a e feitu‘u ki hahake, ‘a e fonua kotoa ‘o Kiliati, mo ha‘a Kata, mo ha‘a Lūpeni, mo ha‘a Manase, mei ‘Aloeli ‘a ia ‘oku ‘i he Tele‘a ‘o ‘Alanoni, ‘a Kiliati mo Pēsani."
    },
    {
      "verse": 34,
      "text": "Pea ko hono toe ‘o e ngāue ‘a Sehu, mo e me‘a kotoa na‘a ne fai, mo hono fu‘u ivi, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli?"
    },
    {
      "verse": 35,
      "text": "Pea toka ‘a Sehu mo ‘ene ngaahi kui, pea na‘a nau telio ia ‘i Samēlia. Pea na‘e fetongi ia ‘i he pule ‘e hono foha ko Sihoa‘asi."
    },
    {
      "verse": 36,
      "text": "Pea ko e fuoloa ‘o e pule ‘a Sehu ki ‘Isileli ‘i Samēlia ko e ta‘u e uofulu mā valu."
    }
  ],
  "timestamp": "2025-08-08T15:54:47.857406"
}