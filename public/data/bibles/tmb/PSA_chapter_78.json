{
  "book": "PSA",
  "book_name": "Psalms",
  "chapter": 78,
  "version_id": 1307,
  "url": "https://www.bible.com/bible/1307/PSA.78",
  "verses": [
    {
      "verse": 1,
      "text": "TOKANGA, ‘a hoku kakai, ki he lao ‘oku ou ‘atu: Fokotu‘u telinga mai ki he ngaahi lea ‘a hoku ngutu."
    },
    {
      "verse": 2,
      "text": "Ka u to‘o hoku ngutu ‘i ha paloveepi; Ka u pu‘aki ‘ani misiteli ‘o e mu‘aki taimi:"
    },
    {
      "verse": 3,
      "text": "Ko e ngaahi me‘a kuo tau ongona mo ‘ilo‘i, Pea kuo fakamatala mai ‘e he‘etau ngaahi kui."
    },
    {
      "verse": 4,
      "text": "‘E ‘ikai te tau fufū ia mei he‘enau fānau, Kae tala ki he to‘utangata kaha‘u ‘a e ngaahi mālō ‘o Sihova, Mo hono fu‘u ivi, mo e ngaahi ngāue fakaofo kuo ne feia."
    },
    {
      "verse": 5,
      "text": "He na‘a ne fokotu‘u ‘i ha‘a Sēkope ha fakamo‘oni, Pea ne tu‘utu‘uni ha lao ‘i ha‘a ‘Isileli, ‘A ia na‘a ne tu‘utu‘uni ki he ngaahi kui ‘atautolu, Ke nau faka‘ilo ki he‘enau fānau:"
    },
    {
      "verse": 6,
      "text": "Koe‘uhi ā ke ‘ilo ia ‘e he to‘utangata kaha‘u, ‘A e fānau toki fā‘ele‘i; Ke nau tu‘u ‘o fakamatala ki he fānau ‘anautolu:"
    },
    {
      "verse": 7,
      "text": "Ka nau tu‘u ‘ia ‘Elohimi ‘enau falala, ‘O ‘ikai ngalo ‘a e ngaahi ngāue ‘a ‘Ela, Pea nau tauhi ‘a e ngaahi tu‘utu‘uni ‘a‘ana:"
    },
    {
      "verse": 8,
      "text": "‘O ‘oua te nau hangē ko e ngaahi kui ‘anautolu, Ko e to‘utangata talangata‘a mo pau‘u; Ko e to‘utangata na‘e ‘ikai angatonu honau loto, Pea ko honau laumālie na‘e ‘ikai ma‘u ki he ‘Otua ‘o ne nofo."
    },
    {
      "verse": 9,
      "text": "Ko ha‘a ‘Ifalemi, neongo ko ‘enau mahafu ke fana mama‘o, Ka nau fulitu‘a ‘i he ‘aho ‘o e fakahoko."
    },
    {
      "verse": 10,
      "text": "Na‘e ‘ikai te nau tauhi ‘a e kovinānite ‘o e ‘Otua, Pea ko ‘ene lao na‘e ‘ikai te nau fie foua;"
    },
    {
      "verse": 11,
      "text": "Pea na‘e ngalo ‘iate kinautolu ‘ene fa‘a fai, Mo e ngaahi me‘a fakaofo na‘a ne tuku ke nau māta‘i."
    },
    {
      "verse": 12,
      "text": "‘I he ‘ao ‘o ‘enau ngaahi kui na‘a ne fai me‘a lalahi, ‘I he fonua ko ‘Isipite, ‘i he tuku‘uta ‘o Soani."
    },
    {
      "verse": 13,
      "text": "Na‘a ne vaeua ‘a e tahi, ‘o ne tuku ke nau hā‘ele ai: Pea ne fokotu‘u hono vai hangē ha ‘esi."
    },
    {
      "verse": 14,
      "text": "Pea ne taki kinautolu ‘aho ‘aki ha ‘ao, Mo e maama afi ke ‘osi ‘a e pō."
    },
    {
      "verse": 15,
      "text": "Na‘a ne foa ‘ani maka ‘i he Toafa, Pea ko ‘ene fakainu kinautolu ko e ngaahi moana ‘atā."
    },
    {
      "verse": 16,
      "text": "Na‘a ne ‘omi vaitafe mei he makatu‘u, ‘O ne ‘ai ke ‘oho hifo hangē ko e ngaahi vaitafe ‘oku ‘au."
    },
    {
      "verse": 17,
      "text": "Ka na‘a nau mōia atu he fai angahala kiate ia, ‘O nau angatu‘u kia ‘Elioni ‘i he Toafa."
    },
    {
      "verse": 18,
      "text": "Pea nau ala‘aki kia ‘Ela ‘i honau loto, He kole me‘akai na‘e ‘ao mo ‘enau manako."
    },
    {
      "verse": 19,
      "text": "‘Io, na‘a nau lau‘i ‘a e ‘Otua; Na‘a nau pehē, “E lava koā ‘a ‘Ela Ke teuteu ha tēpile ‘i he Toafa?"
    },
    {
      "verse": 20,
      "text": "Mo‘oni na‘a ne taa‘i ‘a e makatu‘u, Pea puna mei ai ‘a e vai, Pea koni ngaahi vaifā na‘e ‘oho mai: Ka he te ne lava foki ke ‘omi me‘akai? Pe tokonaki kakano ma‘a hono kakai?"
    },
    {
      "verse": 21,
      "text": "Ko ia, na‘e ongo‘i ‘e Sihova, ‘o ne tuputāmaki: Pea na‘e tutu ‘ia ha‘a Sēkope ha afi, Pea kohu foki ‘a e ‘ita ‘i ha‘a ‘Isileli,"
    },
    {
      "verse": 22,
      "text": "Koe‘uhi na‘e ‘ikai te nau tui kia ‘Elohimi, Pea na‘e ‘ikai te nau falala ki he‘ene fakamo‘ui."
    },
    {
      "verse": 23,
      "text": "Pea ne fai tu‘utu‘uni ki he ngaahi ‘ao ‘i ‘olunga, Pea ko e ngaahi matapā ‘o langi na‘a ne fakaava."
    },
    {
      "verse": 24,
      "text": "Pea ne faka‘uha hifo kiate kinautolu ‘a e mana ma‘anau kai, ‘Io, na‘a ne ‘ange ma‘anautolu ‘a e koane ‘o langi."
    },
    {
      "verse": 25,
      "text": "Ko e mā ‘a ha‘a mā‘olunga na‘a nau kai kotoa: Na‘a ne ‘ange ha‘anau me‘akai ke mākona."
    },
    {
      "verse": 26,
      "text": "Na‘a ne fakafononga ‘a e matangi hahake ‘i he langi: Pea ne fakaangi ‘a e matangi tonga ‘aki hono māfimafi."
    },
    {
      "verse": 27,
      "text": "Pea ne faka‘uha kiate kinautolu ‘a e kakano hangē ha efu, ‘Io, hangē ko e ‘one‘one ‘o e matātahi ‘a e manu kapakau:"
    },
    {
      "verse": 28,
      "text": "Pea ne fakatō ia ki he lotolotonga ‘o honau ‘apitanga, ‘O takatakai ki honau ngaahi nofo‘anga."
    },
    {
      "verse": 29,
      "text": "Ko ia na‘a nau kai ‘o mākona ‘aupito: He kuo ne ‘omi kiate kinautolu honau manako."
    },
    {
      "verse": 30,
      "text": "Kuo te‘eki lahi ‘ene vovo, Kei ‘i honau ngutu ‘a e kakano."
    },
    {
      "verse": 31,
      "text": "Mo e kohu hake kiate kinautolu ‘a e ‘ita ‘a ‘Elohimi, Pea ne tāmate‘i hanau kau sino lalahi, Mo ne tulaki ‘a e kau molumalu ‘o ‘Isileli,"
    },
    {
      "verse": 32,
      "text": "Ka neongo ia kotoa, ka nau fai atu ‘enau angahala, ‘O ‘ikai te nau tui ki he‘ene ngāue mana."
    },
    {
      "verse": 33,
      "text": "Ko ia na‘a ne ngaohi ke ‘osi honau ngaahi ‘aho hangē ha “hoi!” Mo honau ta‘u hangē ha fakapoongi."
    },
    {
      "verse": 34,
      "text": "Ka ne ka tāmate‘i kinautolu, pea nau toki kumi kiate ia: ‘Io, na‘a nau foki, ‘o ha‘ao kia ‘Ela."
    },
    {
      "verse": 35,
      "text": "‘Io, na‘a nau manatu ko honau makatu‘u ‘a ‘Elohimi, Pea ko honau koeli ‘a ‘Ela ‘Elioni."
    },
    {
      "verse": 36,
      "text": "Ka nau ngutu fakalai ki he‘ene ‘Afio, Pea nau kākaa‘i ‘aki honau ‘elelo."
    },
    {
      "verse": 37,
      "text": "He ko honau loto na‘e ‘ikai ma‘u ‘i he fakafeangai kiate ia, Pea na‘e ‘ikai te nau piki ki he‘ene fuakava."
    },
    {
      "verse": 38,
      "text": "Ka ko ‘ene ‘Afio, ‘i he‘ene manava‘ofa, ‘Oku ne ‘ufi‘ufi angahala, Pea ‘oku ‘ikai te ne faka‘auha: ‘Io, ‘oku tu‘o lahi ‘ene mapuke ‘ene ‘ita, Pea ‘oku ‘ikai te ne langa‘i ‘ene houhau kotoa."
    },
    {
      "verse": 39,
      "text": "Pea ne manatu ko e kakano pē kinautolu; Ko e matangi ‘oku ‘alu atu pē ‘o ‘ikai toe ha‘u."
    },
    {
      "verse": 40,
      "text": "Hono tu‘o fiha nai ‘enau langa‘i ‘ene ‘ita ‘i he Toafa, ‘Enau faka‘ī‘ī ki he‘ene ‘Afio ‘i he lala!"
    },
    {
      "verse": 41,
      "text": "Pea nau toutou ala‘aki kia ‘Ela, Pea ko e Tāpuhā ‘o ‘Isileli na‘a nau fakangatangata."
    },
    {
      "verse": 42,
      "text": "Na‘e ‘ikai te nau manatu hono nima, ‘A e taimi na‘a ne huhu‘i ai kinautolu mei he faingata‘a."
    },
    {
      "verse": 43,
      "text": "‘A ‘ene tuku ‘ene ngaahi faka‘ilonga ‘i ‘Isipite, Mo ‘ene ngaahi me‘a fakaofo ‘i he tuku‘uta ‘o Soani:"
    },
    {
      "verse": 44,
      "text": "Pea ne liliu ke toto honau ngaahi fu‘u vai, Ko ia, na‘e ‘ikai te nau lava ke inu mei honau ngaahi vaitaki."
    },
    {
      "verse": 45,
      "text": "Na‘a ne tuku atu ki ai ‘a e mongomonga, ‘o ne keina kinautolu; Mo e fanga poto na‘e faka‘auha kinautolu."
    },
    {
      "verse": 46,
      "text": "Pea ne tuku ‘a e tupu ‘o ‘enau ngoue ki he ‘unufe, Mo e me‘a kuo nau kakava ai ki he he‘e."
    },
    {
      "verse": 47,
      "text": "Na‘a ne tāmate‘i ‘enau vaine ‘aki ‘a e ‘uha maka, Mo ‘enau ngaahi fu‘u sukamino ‘aki ‘a e taufa maka kāfakafa."
    },
    {
      "verse": 48,
      "text": "Pea ne tukuange ‘a e mata ‘o ‘enau monumanu ke fa‘iteliha ai ‘a e ‘uha maka, Pea ko ‘enau tākanga iiki ki he ‘uhila tā."
    },
    {
      "verse": 49,
      "text": "Na‘a ne tukuange kiate kinautolu ‘a e kakaha ‘o ‘ene ‘ita, Hono mahua, mo hono fiho, mo hono ha‘aha‘a, Ko e veteange ha kau ‘āngelo ‘omi mala."
    },
    {
      "verse": 50,
      "text": "Na‘a ne tofa ha hala ki he‘ene tuputāmaki; Na‘e ‘ikai ke ne mamae‘i mei he mate ‘enau mo‘ui, Ka ne tuku ‘a e mahaki faka‘auha ke fa‘iteliha ai;"
    },
    {
      "verse": 51,
      "text": "Pea ne taa‘i kotoa ‘a e kau ‘olopo‘ou ‘o ‘Isipite ‘a e fuatapu ‘o honau ivi ‘i he ngaahi tēniti ‘o Hami ē:"
    },
    {
      "verse": 52,
      "text": "Pea ne fakafononga hangē ha sipi ‘a e kakai ‘a‘ana, ‘O ne taki ‘i he Toafa hangē ha tākanga."
    },
    {
      "verse": 53,
      "text": "‘Io, na‘a ne taki fakataukei, pea na‘e ‘ikai te nau ilifia: Ka ko honau ngaahi fili–na‘e ‘ufi‘ufi kinautolu ‘e he tahi na."
    },
    {
      "verse": 54,
      "text": "Pea ne a‘utaki kinautolu ki hono feitu‘u tapu, ‘A e mo‘unga ni kuo fakatau ‘e hono nima to‘omata‘u."
    },
    {
      "verse": 55,
      "text": "Pea ne kapusi mei honau ‘ao ‘ani pule‘anga, Pea ne fua talotalo ‘aki ha afa moonau tofi‘a, Pea ne tuku ‘a e ngaahi matakali ‘Isileli Ke nofo ‘i honau tēniti."
    },
    {
      "verse": 56,
      "text": "Ka nau ala‘aki mo angatu‘u kia ‘Elohimi ‘Elioni, Pea na‘e ‘ikai te nau tauhi ‘ene ngaahi fakamo‘oni."
    },
    {
      "verse": 57,
      "text": "Ka na‘a nau holomui mo kākā, hangē ko ‘enau ngaahi kui: ‘Iloange kuo nau hanga kehe, ‘o hangē ha kaufana loi."
    },
    {
      "verse": 58,
      "text": "Pea nau faka‘ita‘i ia ‘aki honau ngaahi ‘esi, Pea nau fakafua‘a‘i ia ‘aki ‘enau ngaahi ‘īmisi."
    },
    {
      "verse": 59,
      "text": "Fanongo ‘a ‘Elohimi ki ai, ‘o ne ‘ita lahi, Pea ne mātu‘aki fakalili‘a ki ‘Isileli:"
    },
    {
      "verse": 60,
      "text": "Pea ko e Tāpanekale ‘i Sailo na‘a ne li‘aki, Si‘i tēniti kuo ne fokotu‘u ‘i he lotolotonga ‘o e kakai:"
    },
    {
      "verse": 61,
      "text": "Pea ne tuku hono mālohinga ke ‘ave pōpula, Pea ke ma‘u ‘e he fili hono toulekeleka."
    },
    {
      "verse": 62,
      "text": "Pea ne tukuange hono kakai ki he heletā; Pea ne tuputāmaki ki hono tofi‘a."
    },
    {
      "verse": 63,
      "text": "Ko honau kau talavou na‘e keina ‘e he afi: Pea ko honau kau finemui na‘e ‘ikai hiva‘aki ‘i he mali."
    },
    {
      "verse": 64,
      "text": "Ko honau kau taula‘eiki na‘e tō ‘i he heletā; Pea ko honau kau fefine uitou na‘e ‘ikai fai ha tēngihia."
    },
    {
      "verse": 65,
      "text": "Toki ofo ‘a ‘Ātonai hangē ha taha na‘e mohe, Hangē ha to‘a ‘oku kaila ‘i he‘ene inu uaine."
    },
    {
      "verse": 66,
      "text": "Pea ne taa‘i hono ngaahi fili mei tu‘a: Na‘a ne ‘ai honau manuki‘anga ta‘engata."
    },
    {
      "verse": 67,
      "text": "Pea ko e tēniti ‘o Siosifa na‘a ne fakalili‘a ki ai, ‘O ‘ikai te ne fili ‘a e matakali ‘o ‘Ifalemi;"
    },
    {
      "verse": 68,
      "text": "Ka ne fili pē ‘a e matakali ‘o Siuta, ‘A Mo‘unga Saione na‘a ne manakoa."
    },
    {
      "verse": 69,
      "text": "Pea ne langa hono potu tapu ke hangē ko ‘olunga na, Hangē ko e fonua kuo ne ‘ai ke ma‘uma‘uluta ‘o ta‘engata."
    },
    {
      "verse": 70,
      "text": "Na‘a ne fili foki ‘a Tēvita ko ‘ene tamaio‘eiki, ‘O ne to‘o ia mei he ngaahi loto‘ā sipi:"
    },
    {
      "verse": 71,
      "text": "Na‘a ne ‘omi ia mei he muimui ki he sipi toutama, Ke tauhi ki ha‘a Sēkope ko e kakai ‘a‘ana. Pea ki ha‘a ‘Isileli ko hono tofi‘a."
    },
    {
      "verse": 72,
      "text": "Ko ia na‘a ne tauhi kinautolu ‘o taau mo e haohaoa hono loto; ‘O ne taki kinautolu ‘aki hono nima poto."
    }
  ],
  "timestamp": "2025-08-08T15:55:33.529789"
}