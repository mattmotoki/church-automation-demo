{
  "book": "PRO",
  "book_name": "Proverbs",
  "chapter": 9,
  "version_id": 1307,
  "url": "https://www.bible.com/bible/1307/PRO.9",
  "verses": [
    {
      "verse": 1,
      "text": "KO Poto kuo ne langa hono fale, Kuo ne tā hono ngaahi pou ke fitu:"
    },
    {
      "verse": 2,
      "text": "Kuo ne fai ‘ene tāmate manu; Kuo hu‘i ‘ene kava; Seuke, kuo ne teuteu ‘ene tēpile."
    },
    {
      "verse": 3,
      "text": "Kuo ne fekau atu ‘ene kau ta‘ahine; ‘Oku ne tala kātoanga ‘e ia, ‘ene tu‘u ‘i he ngaahi mātanga ‘o e kolo:"
    },
    {
      "verse": 4,
      "text": "“Ilonga ha ta‘efievale Ke afe mai ki heni.” Ko e me‘a ki he masiva ‘atamai ko ‘ene lea ki ai ‘oku pehē."
    },
    {
      "verse": 5,
      "text": "“Mou omi, ‘o kai ‘eku me‘akai, ‘O inu ‘a e kava kuo u hu‘i."
    },
    {
      "verse": 6,
      "text": "Tuku ho‘omou pehē, ‘A e kau hehemangofua, ka mou mo‘ui, Pea mou fai atu ‘i he hala ‘o e ‘ilo.”"
    },
    {
      "verse": 7,
      "text": "Ko ia ‘oku ne akonaki‘i ha taha ‘oku manuki, Ko ‘ene kole pē ha taukae ma‘ana, Pea ko ia ‘oku ne valoki‘i ha pau‘u, Talu ai ‘ene mele."
    },
    {
      "verse": 8,
      "text": "‘Oua ‘e valoki‘i ha taha manuki, Na‘a ne fehi‘a kiate koe: Valoki‘i ha taha poto, Pea te ne ‘ofa kiate koe."
    },
    {
      "verse": 9,
      "text": "‘Atu ha poto ki ha taha ‘oku poto, Pea ‘e fakautuutu ‘ene poto. Fakahinohino ha me‘a ki ha taha faitotonu, Pea ‘e fakalahi ai ki he me‘a ‘oku ne ma‘u."
    },
    {
      "verse": 10,
      "text": "Ko e kamata‘anga ‘o e poto ko e ‘apasia kia Sihova: Pea ko e ‘ilo‘i ‘o e Tāpuhā ko e ma‘u ‘atamai ia."
    },
    {
      "verse": 11,
      "text": "He ko e me‘a ‘iate au ‘e fakalahi ho ngaahi ‘aho, Pea fungani ‘a e ngaahi ta‘u ‘o ho‘o mo‘ui."
    },
    {
      "verse": 12,
      "text": "Kapau ‘oku ke poto, ko e poto ma‘a u; Pea kapau ‘oku ke va‘inga‘aki, ko koe pē ‘e tō ki ai."
    },
    {
      "verse": 13,
      "text": "Ko e fefine ko Vale ‘oku anga maveu; Ko e koto hehemangofua ia, ‘O ta‘e‘ilo ha me‘a."
    },
    {
      "verse": 14,
      "text": "Nofo pē ia ‘i hono matafale, ‘I ha nofo‘a ‘i he ngaahi potu mā‘olunga ‘o e kolo,"
    },
    {
      "verse": 15,
      "text": "Ke ui kiate kinautolu ‘oku laka ange, ‘A kinautolu na‘e mei fou totonu pē ‘i honau hala:"
    },
    {
      "verse": 16,
      "text": "“Ilonga ha ta‘efie vale, Ke afe mai ki heni.” Pea ko e me‘a ki he masiva ‘atamai ko ‘ene lea ki ai ‘oku pehē,"
    },
    {
      "verse": 17,
      "text": "“‘Oku melie ‘a e vai kaiha‘a, Pea ‘oku vovo ‘a e me‘a ‘oku kai lami‘i.”"
    },
    {
      "verse": 18,
      "text": "Ka koloto ke ne ‘ilo koni ‘anga‘anga hena; Pea ko ‘ene kau fakaafe ‘oku ‘i he takele ‘o Hētesi."
    }
  ],
  "timestamp": "2025-08-08T15:55:47.220702"
}