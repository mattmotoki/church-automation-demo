{
  "book": "1TH",
  "book_name": "1 Thessalonians",
  "chapter": 4,
  "version_id": 1307,
  "url": "https://www.bible.com/bible/1307/1TH.4",
  "verses": [
    {
      "verse": 1,
      "text": "PEA ko e me‘a ‘e taha, kāinga, ‘oku mau kole kiate kimoutolu, mo enginaki ‘ia Kalaisi Sīsū, ko e ‘alunga na‘a mou ma‘u meiate kimautolu ‘oku totonu ke fai ai ho‘omou laka ke hōifua ai ‘a e ‘Otua, ‘io, ko e ‘alunga ‘oku mou lolotonga laka ai ni, ke fakautuutu ho‘omou hulu atu ‘i he me‘a ko ia."
    },
    {
      "verse": 2,
      "text": "He ‘oku mou ‘ilo ‘a e anga ‘o e ngaahi fekau na‘a mau ‘atu kiate kimoutolu mei he ‘Eiki ko Sīsū."
    },
    {
      "verse": 3,
      "text": "He ko eni ‘a e finangalo ‘o e ‘Otua ko homou fakamā‘oni‘oni‘i. ‘O pehē, ke mou faka‘ehi‘ehi mei he fe‘auaki."
    },
    {
      "verse": 4,
      "text": "Ke mou ‘ilo takitaha ke ma‘u hono hama (uaifi) ‘o‘ona ‘i he fai mā‘oni‘oni mo e fakaalaala:"
    },
    {
      "verse": 5,
      "text": "‘o ‘oua ‘e fai havala ‘o hangē ko e Senitaile ta‘e‘ilo ‘Otua."
    },
    {
      "verse": 6,
      "text": "Ke ‘oua na‘a ai hamou toko taha te ne hala loto‘api ki hono kāinga, ‘o fai kākā ‘i he me‘a ni; koe‘uhi ko e ‘Eiki ia ‘oku ‘a‘ana ‘a e ‘eke ki he alā me‘a pehē kotoa pē, ‘o hangē foki na‘a mau lea ai mu‘a kiate kimoutolu, mo fakamamafa ki ai."
    },
    {
      "verse": 7,
      "text": "He tala‘ehai na‘e ui kitaua ‘e he ‘Otua ki he ta‘etaau, ka ke fai mā‘oni‘oni."
    },
    {
      "verse": 8,
      "text": "Ko ia foki, ‘ilonga ‘a ia ‘oku ne anga ta‘etoka‘i, ‘oku ‘ikai ko e tangata ‘oku ne ta‘etoka‘i, ka ko e ‘Otua; ‘a ia kuo ne foaki foki ma‘amautolu hono Laumālie ‘o‘ona ‘io, ‘a e Laumālie Mā‘oni‘oni."
    },
    {
      "verse": 9,
      "text": "Pea ko e me‘a ki he ‘ofa ki he kāinga lotu, koe‘uma‘ā ‘emau tohi atu ai kiate kimoutolu, he ko e ha‘a akonekina ‘e he ‘Otua kimoutolu ke fe‘ofa‘aki."
    },
    {
      "verse": 10,
      "text": "‘Io, ‘oku mou fai ia foki ki he kāinga kotoa pē ‘oku ‘i Masitōnia kātoa."
    },
    {
      "verse": 11,
      "text": "Ka ‘oku mau enginaki atu, kāinga, ke fakautuutu ho‘omou hulu atu ‘i he me‘a ko ia, pea ke mou kakapa ke mou mo‘ui haunoa, pea ke takitaha fai hono lakanga, pea ke mou ngāue‘aki homou nima; ‘o hangē ko ‘emau tu‘utu‘uni kiate kimoutolu."
    },
    {
      "verse": 12,
      "text": "Koe‘uhi ke taau ho‘omou fakafeangai ki he kakai ‘o tua‘ā, pea ke ‘oua te mou mo‘ui falala ki ha taha."
    },
    {
      "verse": 13,
      "text": "‘Oku ‘ikai te mau loto foki ke mou mūnoa, kāinga, ‘i he me‘a ki he kakai kuo mohe; ke ‘oua te mou mamahi ‘o hangē ko e kakai kehe, ‘a ia ‘oku ‘ikai ha‘anau ‘amanaki."
    },
    {
      "verse": 14,
      "text": "He kapau leva ‘oku tau tui ne pekia ‘a Sīsū, pea toetu‘u, pehē foki ko e kakai na‘e fakamohe ko e me‘a ‘ia Sīsū, ‘e ‘omi kinautolu ‘e he ‘Otua fakataha mo ia."
    },
    {
      "verse": 15,
      "text": "He ko e me‘a ni ‘oku mau tala atu ko e folofola tonu ‘a e ‘Eiki, neongo kitaua ‘e tolonga ‘o a‘usia ‘a e hoko mai ‘a e ‘Eiki, molekemama‘o ha‘ata mu‘omu‘a ‘iate kinautolu kuo mohe."
    },
    {
      "verse": 16,
      "text": "Koe‘uhi ‘e hā‘ele mei he langi ‘a e ‘Eiki ‘e ia, pea ai ha vakavakaō, ‘a e angi ‘a ha ‘āngelo pule, mo e ifi ‘a e talupite ‘a e ‘Otua; pea ko e pekia ‘ia Kalaisi ‘e tomu‘a tu‘u:"
    },
    {
      "verse": 17,
      "text": "hili ia, ko kitaua kuo ta tolonga ‘o a‘usia, ‘e punakaki kitaua fakataha mo kinautolu ‘i he ngaahi ‘ao ki he ‘atā, ke fakafetaulaki ki he ‘Eiki, pea hili ia te ta ‘i he ‘Eiki ma‘u ai pē."
    },
    {
      "verse": 18,
      "text": "Ko ia ke mou fetokoni‘aki kimoutolu ‘aki ‘a e ngaahi lea ko eni."
    }
  ],
  "timestamp": "2025-08-08T15:57:43.643063"
}