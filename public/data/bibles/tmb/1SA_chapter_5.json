{
  "book": "1SA",
  "book_name": "1 Samuel",
  "chapter": 5,
  "version_id": 1307,
  "url": "https://www.bible.com/bible/1307/1SA.5",
  "verses": [
    {
      "verse": 1,
      "text": "PEA ‘ave ‘e he kau Filisitia ‘a e ‘A‘ake ‘o ‘Elohimi. Pea nau fakahā‘ele mei ‘Epenisa ki ‘Asitoti."
    },
    {
      "verse": 2,
      "text": "Pea to‘o ‘e he kau Filisitia ‘a e ‘A‘ake ‘o ‘Elohimi, ‘o fakahū ia ki he fale ‘o Tākoni, ‘o nau tuku ‘i he tafa‘aki ‘o Tākoni."
    },
    {
      "verse": 3,
      "text": "Pea ‘i he tu‘u hengihengi hake ‘apongipongi ‘a e kau ‘Asitoti, tā ko Tākoni ‘ena kuo tō fo‘ohifo ki he kelekele ‘i he ‘ao ‘o e ‘A‘ake ‘o Sihova. Pea nau to‘o ‘a Tākoni, ‘o toe fokotu‘u ki hono potu."
    },
    {
      "verse": 4,
      "text": "Ka ‘i he‘enau tu‘u hake hengihengi ‘apongipongi, tā ko Tākoni ena kuo tō fo‘ohifo ki he kelekele ‘i he ‘ao ‘o e ‘A‘ake ‘o Sihova; pea ko e ‘ulu ‘o Tākoni mo hono ongo ‘aofinima kuo motu, ‘o tuku ‘i he tu‘unga matapā; ko hono fakaika pē na‘e toe kiate ia."
    },
    {
      "verse": 5,
      "text": "Ko hono ‘uhinga ia ‘oku ‘ikai ke mala ai ki he tu‘unga matapā ‘o Tākoni hono kau taula, pe ha taha ‘oku hū ki he fale ‘o Tākoni ‘i ‘Asitoti, ‘o a‘u ki he ‘aho ni."
    },
    {
      "verse": 6,
      "text": "Pea na‘e mamafa ‘a e tā ‘a Sihova ki he kau ‘Asitoti, ‘o ne maumau‘i kinautolu, ‘o ne taa‘i kinautolu ‘aki ‘a e ‘ulufī, ‘a ‘Asitoti mo hono feitu‘u."
    },
    {
      "verse": 7,
      "text": "Pea ‘i he vakai ‘a e tangata ‘Asitoti ki hono anga ko ia, pea nau pehē, ‘E ‘ikai nofo mo kitautolu ‘a e ‘a‘ake ‘o e ‘Otua ‘o ‘Isileli; he ‘oku fakamamahi ‘ene tā kiate kitautolu, pea kia Tākoni ko hotau ‘Otua."
    },
    {
      "verse": 8,
      "text": "Ko ia, na‘a nau fekau atu ‘o fakataha mai ‘a e kau ‘ulu kotoa ‘o ha‘a Filisitia, pea nau pehē, Ko e hā ‘atautolu ‘e fai ki he ‘a‘ake ‘o e ‘Otua ‘o ‘Isileli? Pea tali ‘e kinautolu, Ke fakahā‘ele mu‘a ‘a e ‘a‘ake ‘o e ‘Otua ‘o ‘Isileli ki Kati. Ko ia na‘a nau fakahā‘ele ‘a e ‘a‘ake ‘o e ‘Otua ‘o ‘Isileli."
    },
    {
      "verse": 9,
      "text": "Pea hili ‘enau fakahā‘ele ia, na‘e ala ‘a Sihova ki he kolo, ko e me‘a fakalelemo‘ui lahi ‘aupito; pea ne taa‘i ‘a e kau tangata ‘o e kolo mei he si‘i ki he lahi, pea fisiki mai ‘a e ngaahi hangatāmaki ‘iate kinautolu."
    },
    {
      "verse": 10,
      "text": "Ko ia na‘a nau tuku atu ‘a e ‘A‘ake ‘o ‘Elohimi ki ‘Ekiloni. Pea ‘i he a‘u mai ‘a e ‘A‘ake ‘o ‘Elohimi ki ‘Ekiloni, pea ‘oiauē leva ‘a e kakai ‘Ekiloni he‘enau pehē, Kuo nau fakahā‘ele mai ‘a e ‘a‘ake ‘o e ‘Otua ‘o e kakai ‘Isileli, ke tāmate‘i kitautolu mo hotau kakai."
    },
    {
      "verse": 11,
      "text": "Ko ia na‘a nau fekau atu ‘o fakataha ‘a e kau ‘ulu kotoa ‘o ha‘a Filisitia, ‘o nau pehē, Tuku atu ‘a e ‘a‘ake ‘o e ‘Otua ‘o ‘Isileli, ke foki ki hono potu totonu, ‘o ‘oua ‘e tāmate‘i kitautolu mo hotau kakai: he na‘e ‘i he kolo kotoa ha ‘oho mate; na‘e mamafa ‘aupito ‘a e tā ‘a Sihova ‘i he potu ko ia."
    },
    {
      "verse": 12,
      "text": "Pea ko e kau tangata na‘e ‘ikai mate na‘e taa‘i ‘aki ‘a e ‘ulufī: pea na‘e a‘u ki langi ‘enau tangi tokoni."
    }
  ],
  "timestamp": "2025-08-08T15:54:31.118357"
}