{
  "book": "1SA",
  "book_name": "1 Samuel",
  "chapter": 1,
  "version_id": 1307,
  "url": "https://www.bible.com/bible/1307/1SA.1",
  "verses": [
    {
      "verse": 1,
      "text": "PEA na‘e ai ha tangata ‘e taha na‘e kau ki Lamataimi-Sōfimi, mei Mo‘unga-‘Ifalemi, pea ko hono hingoa ko ‘Elikena, foha ‘o ‘Ilohame, foha ‘o ‘Ilaiū, foha ‘o Tohu foha ‘o Sufi, ko e motu‘a ‘Ifalemi ia."
    },
    {
      "verse": 2,
      "text": "Pea na‘e tokoua hono ‘unoho; ko e hingoa ‘o e taha ko ‘Ana, pea ko e hingoa ‘o e taha ko Pēnina: pea na‘e ai ha fānau ‘a Pēnina, kae ‘ikai ha fānau ‘a ‘Ana."
    },
    {
      "verse": 3,
      "text": "Pea na‘e ‘alu hake ‘a e motu‘a ko ia ‘i he ta‘u kotoa pē mei hono kolo ke lotu mo fai feilaulau kia Sihova Sāpaoti ‘i Sailo. Pea na‘e ‘i he potu ko ia ‘a e ongo foha ‘o ‘Īlai, ko Hofinai mo Finiasi, ko e ongo taula ‘a Sihova."
    },
    {
      "verse": 4,
      "text": "Pea ‘i he ‘aho na‘e fai feilaulau ai ‘e ‘Elikena, na‘a ne ‘ave ‘inasi ki hono uaifi ko Pēnina, pea ki he‘ene fānau tangata mo fānau fefine kotoa pē:"
    },
    {
      "verse": 5,
      "text": "ka ko ‘Ana na‘a ne ‘ave ki ai ha ‘inasi lōua; he ko ‘Ana na‘a ne ‘ofa ki ai: ka kuo tapui ‘e Sihova ‘ene fanau."
    },
    {
      "verse": 6,
      "text": "Pea lea fakamāhuahu lahi foki ‘a hono fili, koe‘uhi ke ne mamahi, koe‘uhi kuo mātu‘aki tapui ‘e Sihova ‘ene fanau."
    },
    {
      "verse": 7,
      "text": "Na‘e pehē ‘a e fai ‘e ‘Elikena ‘i he ta‘u kotoa pē, ‘oka ‘alu hake ‘a e fefine ki he fale ‘o Sihova, pea pehē mo e fai ‘e Me‘a hono fakamamahi; ko ia na‘a ne tangi ai, ‘o ‘ikai te ne fie kai."
    },
    {
      "verse": 8,
      "text": "Pea lea ki ai hono husepāniti ko ‘Elikena, ‘Ana, ko e hā ‘oku ke tangi ai? Pea ko e hā ‘oku ‘ikai te ke kai ai? Pea ko e hā ‘oku hoha‘a ai ho loto? ‘ikai ‘oku ou mahu‘inga kiate koe ‘i ha tama ‘e hongofulu?"
    },
    {
      "verse": 9,
      "text": "Pea tu‘u ‘a ‘Ana hili ‘a e kai ‘i Sailo, pea hili ‘a e inu kava. Pea na‘e nofo ‘a e taula‘eiki ko ‘Īlai ‘i he taloni ofi ki he pou matapā ‘o e Temipale ‘o Sihova."
    },
    {
      "verse": 10,
      "text": "Pea na‘e kona hono laumālie, pea na‘a ne hū kia Sihova, ‘o ne tangi lahi."
    },
    {
      "verse": 11,
      "text": "Pea fai ‘e he fefine ‘ene tukumo‘ui, ‘o pehē, Sihova Sāpaoti ē, kapau mo‘oni te ke ‘afio‘i ‘a e mamahi ‘a ho‘o kaunanga, ka ke manatu‘i au, ‘o ‘ikai ngalo ho‘o kaunanga, ka ke foaki mai ha hako tangata, pea te u toki tuku ia ki he ‘Afiona ‘i he ngaahi ‘aho kotoa pē ‘o ‘ene mo‘ui, pea ‘e ‘ikai apo ha tele ki hono ‘ulu."
    },
    {
      "verse": 12,
      "text": "Pea ‘i he fai atu ‘e he fefine ‘ene hū ‘o fuoloa ‘i he ‘ao ‘o Sihova, ‘iloange na‘e tokanga ‘a ‘Īlai ki hono ngutu."
    },
    {
      "verse": 13,
      "text": "Pea na‘e lea pē ‘a ‘Ana ‘i hono loto; na‘e ngaue pē hono loungutu, kae ‘ikai ‘asi mai hono le‘o: ko ia na‘e mahalo ‘e ‘Īlai ‘oku ne konā."
    },
    {
      "verse": 14,
      "text": "Pea lea ‘a ‘Īlai ki ai, ‘E ‘osi ‘afē ho‘o tuku ke hā ho‘o konā? fai ha me‘a ke mole ‘a e uaine meiate koe."
    },
    {
      "verse": 15,
      "text": "Pea tali ‘e ‘Ana, ‘o ne pehē, ‘Oku ‘ikai pehē, Tangata‘eiki; ko e fefine loto mafasia au: kuo ‘ikai te u inu ha uaine, pe ha kava mālohi, ka ko ‘eku lilingi hoku loto ‘i he ‘ao ‘o Sihova."
    },
    {
      "verse": 16,
      "text": "‘Oua te ke lau ho‘o kaunanga ko e hako‘i Pileali: he ko ‘eku lea ‘anenai na‘e tupu mei he lahi ‘o ‘eku hanu, mo hoku fakaehaua."
    },
    {
      "verse": 17,
      "text": "Pea tali ‘e ‘Īlai, ‘o ne pehē, ‘Alu fiemālie pē: pea tauange mo e ‘Otua ‘o ‘Isileli ke ne tali ‘a e kole kuo ke fai kiate ia."
    },
    {
      "verse": 18,
      "text": "Pea pehē ‘e he fefine, ‘Ofa ke hōifua ‘a e Feitu‘u na ‘i ho‘o kaunanga. Pea ‘alu mei ai ‘a e fefine, ‘o ne kai, pea na‘e ‘ikai toe pehē hono fofonga."
    },
    {
      "verse": 19,
      "text": "Pea na‘a nau tutu‘u hengihengi hake, pea nau fai ‘enau lotu ‘i he ‘ao ‘o Sihova, pea nau toki foki ‘o a‘u ki honau ‘api ‘i Lama. Pea fe‘iloaki ‘a ‘Elikena mo hono uaifi ko ‘Ana, pea na‘e manatu ia ‘e he ‘Eiki."
    },
    {
      "verse": 20,
      "text": "Pea ‘i he faifai pea hoko ‘a e taimi, na‘e feitama ‘a ‘Ana, ‘o ne fā‘ele‘i ha tama tangata; pea ne fakahingoa ia ko Sāmiuela (ko Ongo‘i-‘e-he-‘Ot ua) he‘ene pehē, Na‘a ku kole ia meia Sihova."
    },
    {
      "verse": 21,
      "text": "Pea ‘alu hake ‘a e matāpule ko ‘Elikena mo hono fale kotoa ke feia kia Sihova ‘a e feilaulau fakata‘u, pea mo ‘ene tukumo‘ui."
    },
    {
      "verse": 22,
      "text": "Ka na‘e ‘ikai ke ‘alu ‘a ‘Ana; he na‘a ne pehē ki hono husepāniti, ‘Oua ke fakamavae ‘a e tamasi‘i, ka u toki ‘ave ia, ke ne hā ‘i he ‘ao ‘o Sihova, ‘o nofo ai ‘o ta‘engata."
    },
    {
      "verse": 23,
      "text": "Pea tali ‘e hono husepāniti ko ‘Elikena, Fai pē ‘a e me‘a ‘oku hā lelei kiate koe; nofo pē kae‘oua ke fakamavae ia: kehe pē ke fakaai ‘e Sihova ‘ene folofola. Ko ia na‘e nofo pē ‘a e fefine, ‘o ne fakahuhu ‘ene tama, kae‘oua ke mavae."
    },
    {
      "verse": 24,
      "text": "Pea ‘i he ‘osi hono mavae, na‘a ne ‘alu hake mo ia, ‘o ne ‘alu mo ia ha pulu mui ‘e toko tolu, mo e efa mahoa‘a ‘e taha, mo ha hina leta uaine, ‘o ne ‘ave ia ki he fale ‘o Sihova ki Sailo: pea na‘e kei si‘i ‘a e tama."
    },
    {
      "verse": 25,
      "text": "Pea nau tāmate‘i ‘a e pulu, ‘o nau ‘omi ‘a e tamasi‘i kia ‘Īlai."
    },
    {
      "verse": 26,
      "text": "Pea pehē ‘e he fefine, Tangata‘eiki, tangi ho‘o mo‘ui, Tangata‘eiki, ko e fefine au na‘e tu‘u ofi kiate koe hena, ‘o hū ki he ‘Eiki."
    },
    {
      "verse": 27,
      "text": "Ko e tamasi‘i eni na‘a ku lotu ki ai; pea kuo ‘omi ‘e he ‘Eiki ‘a e me‘a na‘a ku kole meiate ia; ko ia, ko au foki kuo u humaki atu ia kia Sihova;"
    },
    {
      "verse": 28,
      "text": "lolotonga ‘ene mo‘ui ko e nō ia ‘a Sihova. Pea fai ai ‘e he tangata ‘ene lotu ki he ‘Eiki."
    }
  ],
  "timestamp": "2025-08-08T15:54:30.613626"
}