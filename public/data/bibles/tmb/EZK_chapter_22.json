{
  "book": "EZK",
  "book_name": "Ezekiel",
  "chapter": 22,
  "version_id": 1307,
  "url": "https://www.bible.com/bible/1307/EZK.22",
  "verses": [
    {
      "verse": 1,
      "text": "PEA na‘e hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Siini, Hako‘i-tangata, te ke fakamaau, ‘inē? Te ke fakamaau ‘a e kolo toto‘ia, ‘ō? Pe‘i faka‘ilo ki ai ‘ene ngaahi fu‘u fakalielia."
    },
    {
      "verse": 3,
      "text": "Pea te ke pehē: Ko e folofola ‘eni ‘a ‘Ātonai Sihova: ‘a e kolo ‘oku lingi toto, ‘o fai ‘i loto kolo, ko e fakaa‘u mai hono taimi; pea ‘oku ke ngaohi ‘aitoli ke tu‘una ko e fai hono ‘uli‘i!"
    },
    {
      "verse": 4,
      "text": "Kuo ke hoko ko e halaia koe mei he toto kuo ke lilingi, pea ko e me‘a ‘i ho‘o ngaahi ‘aitoli kuo ke ngaohi kuo ke ‘uli‘i koe; pea kuo ke ‘unuaki mai ho ngaahi ‘aho, ‘io, kuo ke a‘u ki ho ta‘u: ko ia kuo u ngaohi ai koe ko e manukia‘anga ‘o e ngaahi pule‘anga, ko e me‘a ke taukae‘i ‘e he ngaahi fonua kotoa."
    },
    {
      "verse": 5,
      "text": "‘E taukae‘i koe ‘e he nofo ofi mai, mo e nofo mama‘o atu, tokua ko e kolo kuo namukū hono hingoa, ko e kolo mohu maveuveu."
    },
    {
      "verse": 6,
      "text": "Vakai, ‘oku nofo ‘iate koe ‘a e hou‘eiki nōpele ‘o ‘Isileli, takitaha mo e lahi ‘oku ne lava, koe‘uhi ke lilingi toto."
    },
    {
      "verse": 7,
      "text": "‘Oku fai ‘iate koe ‘a e va‘inga‘aki ‘a e tamai mo e fa‘ē; ‘i ho lotolotonga ‘oku nau fai fakamālohi ki he ‘āunofo: ko koe ‘oku nau fakamālohia ai ‘a e tamai mate mo e uitou."
    },
    {
      "verse": 8,
      "text": "‘Oku ma‘ama‘a kiate koe ‘eku ngaahi me‘a tapu, pea ‘oku ke maumau ‘a e tapu ‘o ‘eku ngaahi Sāpate."
    },
    {
      "verse": 9,
      "text": "‘Oku nofo ‘iate koe ha kau tangata tukuaki ke lilingi toto: pea ‘oku fai ‘iate koe ‘a e kai ‘i he ngaahi mo‘unga: ‘oku fai ‘i ho lotolotonga ‘a e me‘a mousa‘a."
    },
    {
      "verse": 10,
      "text": "‘Oku fai ‘iate koe ‘a e fakatelefua‘i ‘o e tamai: ‘oku fai ‘iate koe ‘a e tohotoho‘i ‘o e fefine ‘oku mavahe ko ‘ene fakakelekele."
    },
    {
      "verse": 11,
      "text": "Pea ko Me‘a kuo ne fai fakalielia mo e uaifi ‘o ha taha kehe; pea ko Me‘a kuo ne ‘uli‘i ‘a e uaifi ‘o hono foha ‘aki ‘ene mousa‘a; pea ko Me‘a kuo ne tohotoho‘i ‘a hono tuofefine, ko e ‘ōfefine ‘o ‘ene tamai, ko e fai ‘iate koe."
    },
    {
      "verse": 12,
      "text": "‘Oku fai ‘iate koe ‘a e tali me‘a lavaki ke lilingi toto; ‘oku ke ‘eke hulu mo e toloi, pea ‘oku ke fa‘ao me‘a mei ho kaungā‘api ‘i he fai fakamālohi, ka ko au ‘oku ke fakangalongalo‘i–ko ‘Ātonai Sihova ia mei he Ta‘ehāmai."
    },
    {
      "verse": 13,
      "text": "Ko ia, vakai, ‘oku ou pasi nima ‘i he fa‘ao me‘a kuo ke fai, pea koe‘uhi ko ho‘o halaia toto ‘a ia ‘oku tekefili ‘i he kolo."
    },
    {
      "verse": 14,
      "text": "‘E matu‘uaki ‘e ho loto ‘a e ‘aho ‘o ‘eku fai mo koe? pe mālohi ho nima ki ai? Ko au Sihova kuo u lea, pea te u fai."
    },
    {
      "verse": 15,
      "text": "Pea te u veteki koe ‘i he ngaahi pule‘anga, pea te u tūtuu‘i koe ‘i he ngaahi fonua; pea te u mātu‘aki tafi meiate koe ho‘o ta‘ema‘a."
    },
    {
      "verse": 16,
      "text": "Pea ‘e mole ho tāpuhā na‘e ma‘u ‘i he vakai ‘a e ngaahi pule‘anga; pea te ke ‘ilo ko Sihova au."
    },
    {
      "verse": 17,
      "text": "Pea hoko ‘a e folofola ‘a Sihova kiate au, ‘o pehē,"
    },
    {
      "verse": 18,
      "text": "Hako‘i-tangata, kuo hoko kiate au ‘a e fale ‘o ‘Isileli ko e koto efe pē: ko kinautolu kotoa ‘i he loto kulo na ko e koto kapa pē mo e tini mo e ‘aione mo e pulu; kuo nau hoko ko e efe‘i siliva."
    },
    {
      "verse": 19,
      "text": "Ko ia, ko e folofola ‘eni ‘a ‘Ātonai Sihova: Ko e me‘a ‘i ho‘omou hoko kotoa ko e efe, ko ia ko au ‘eni ‘oku ou tānaki kimoutolu ‘i loto Selusalema."
    },
    {
      "verse": 20,
      "text": "Hangē ko e tānaki ha siliva mo e kapa mo e ‘aione mo e pulu mo e tini, ‘o tuku ‘i he loto kulo ke ifi ‘a e afi ki ai ke fakavai; ‘e pehē ‘eku tānaki kimoutolu ‘i he‘eku ‘ita mo ‘eku kakaha, pea te u tuku kimoutolu ki ai, ‘o fakavai."
    },
    {
      "verse": 21,
      "text": "‘Io, te u fakatefua mai kimoutolu, pea te u ifi kiate kimoutolu ‘aki ‘a e afi ‘o ‘eku houhau, pea ‘e fakavai kimoutolu ‘i loto kolo."
    },
    {
      "verse": 22,
      "text": "Hangē ‘oku fakavai ha siliva ‘i ha kulo, ‘e pehē ‘a e fakavai kimoutolu ‘i loto kolo; pea te mou ‘ilo ko au Sihova kuo u lilingi ‘eku houhau kiate kimoutolu."
    },
    {
      "verse": 23,
      "text": "Pea hoko ‘a e folofola ‘a Sihova kiate au, ‘o pehē,"
    },
    {
      "verse": 24,
      "text": "Hako‘i-tangata, lea ki he fonua na, Ko e fonua koe ‘oku ‘ikai fakamāmā ki ai, ‘oku ‘ikai ha ‘uha ki ai ‘i he ‘aho ‘o e houhau."
    },
    {
      "verse": 25,
      "text": "‘Oku ai ha puleaki ‘a ‘ene kau palōfita ‘i loto fonua, hangē ha laione ‘oku kālou, ‘a ia ‘oku ne hae ‘ene a‘alu: pehē ‘oku nau keina laumālie; ‘oku nau to‘o koloa mo e me‘a mahu‘inga; kuo nau fakatokolahi ‘a e kau uitou ‘i he fonua."
    },
    {
      "verse": 26,
      "text": "Ko hono kau taula‘eiki ‘oku nau hae ‘eku lao, pea ‘oku nau va‘inga‘aki ‘eku ngaahi me‘a tapu; ‘oku ‘ikai te nau faikehekehe ki he me‘a ‘oku tapu mo e me‘a ‘oku ngofua, pea kuo ‘ikai te nau tuku ke mahino ki he kakai ‘a e me‘a ‘oku ta‘ema‘a mo ha me‘a ‘oku ma‘a, pea kuo nau hanga kehe mei he‘eku ngaahi Sāpate, pea ‘oku va‘inga‘aki au ‘i honau lotolotonga."
    },
    {
      "verse": 27,
      "text": "Ko hono hou‘eiki ‘oku nofo holo ai ‘oku nau hangē ha fanga ulofi ‘oku hae ‘enau a‘alu; ko e fai ke lingi toto, ke maumau mo‘ui koe‘uhi ke nau ma‘u koloa ta‘etotonu."
    },
    {
      "verse": 28,
      "text": "Pea ko hono kau palōfita ‘oku nau vali lahe kinautolu, ‘enau mata vīsone nge‘esi ma‘anautolu, mo fai ‘a e tongafisi loi; ‘o nau pehē, Ko e folofola ‘eni ‘a ‘Ātonai Sihova; ‘osi, na‘e ‘ikai ha folofola ‘a Sihova ‘e fai."
    },
    {
      "verse": 29,
      "text": "Ko e kainanga ‘o e fonua ‘oku nau fai fakamālohi mo kaiha‘a; pea ‘oku nau fakaehaua ‘a e tu‘utāmaki mo e masiva; pea ko si‘i ‘āunofo ‘oku nau fai fakamālohi ki ai, ‘o ta‘etaau mo e konisitūtone."
    },
    {
      "verse": 30,
      "text": "Pea kuo u kumi meiate kinautolu ha tangata te ne lava ke fakamā‘opo‘opo ‘a e ‘ā, pe ke tu‘u ‘i he ava ‘o e ‘ā kiate au, ke aofaki ‘a e fonua, ke ta‘ofi ‘eku faka‘auha ia; ka na‘e ‘ikai te u ‘ilo ha taha."
    },
    {
      "verse": 31,
      "text": "Ko ia, ‘oku ou lilingi kiate kinautolu ‘eku houhau; ‘oku ou faka‘osi kinautolu ‘i he afi ‘o ‘eku mamahi: ‘oku ou tuku honau ‘alunga ke tō ki honau tumu‘aki–ko ‘Ātonai Sihova ia mei he Ta‘ehāmai."
    }
  ],
  "timestamp": "2025-08-08T15:56:23.726003"
}