{
  "book": "PRO",
  "book_name": "Proverbs",
  "chapter": 12,
  "version_id": 1307,
  "url": "https://www.bible.com/bible/1307/PRO.12",
  "verses": [
    {
      "verse": 1,
      "text": "KO ia ‘oku manako ki he poto ‘oku ne manako ki he ako fakapoto: Ka ko ia ‘oku fehi‘a ki he valoki ko e fakamanu ia."
    },
    {
      "verse": 2,
      "text": "Ko e tangata lelei ‘oku ne touia he ‘ofa mamana ‘a Sihova: Ka ko e tangata puleaki, ‘e fakahalaia ‘e He‘ene ‘Afio."
    },
    {
      "verse": 3,
      "text": "‘E ‘ikai kau ‘a e angahala ‘a ha tangata ke ne matu‘u ai: Ka ko e aka ‘o e faitotonu ‘e ta‘emaue‘i."
    },
    {
      "verse": 4,
      "text": "Ko e uaifi fita ko e kalauni ki hono husepāniti: Ka ko e uaifi fakafofongavale‘i ko e popo ‘oku totolo ‘i hoto ngaahi hui."
    },
    {
      "verse": 5,
      "text": "Ko e ngaahi fakakaukau ‘a e faitotonu ‘oku hoa mo e lao: Ka ko e ngaahi fifili ‘a e angahala ko e koto fiemu‘a pē."
    },
    {
      "verse": 6,
      "text": "Ko e ngaahi lea ‘a e angahala ‘oku toka tata‘o ke fai ha fakapō: Ka ko e me‘a ‘oku pu‘aki ‘e he angatonu, ‘e kau ke fakahaofi."
    },
    {
      "verse": 7,
      "text": "‘Oku mafuli ‘a e angahala, pea talu ai pē. Ka ko e fale ‘o e faitotonu ‘e tu‘u."
    },
    {
      "verse": 8,
      "text": "‘E fakamāloo‘i ha tangata ‘o fakatatau ki he maama ‘o hono ‘atamai: Ka ko e loto piko ko hono ō ē ko e manukia."
    },
    {
      "verse": 9,
      "text": "‘Oku lelei ha taha mā‘ulalo, ka ‘oku ai ‘ene taha ngāue, ‘Ia Me‘a ‘oku ne taku ko e ‘eiki, ka ‘oku masiva me‘atokoni."
    },
    {
      "verse": 10,
      "text": "‘Oku ongo‘i ‘e he faitotonu ‘a e loto ‘o ‘ene manu: Kae ngaue ‘a e fatu ‘o e angahala ko e fie sio mamahi."
    },
    {
      "verse": 11,
      "text": "Ko ia ‘oku ngoue‘i hono kelekele ‘e mohu me‘akai: Ka ko ia ‘oku tuli ai pē ki he muna, ko e taha masiva loto."
    },
    {
      "verse": 12,
      "text": "‘Oku mānumanu ‘a e angahala ki he ‘a‘alu ‘a e kakai kovi: Ka ko e aka ‘o e faitotonu ‘oku laku atu pē."
    },
    {
      "verse": 13,
      "text": "‘I he faihala ‘a e ngutu ‘oku ai ha hele kovi: Kae hao ‘a e faitotonu mei he ‘efihia."
    },
    {
      "verse": 14,
      "text": "Ko e fua ‘o e lea ‘a ha matāpule ‘a ia ‘oku ne topono ai ‘i he lelei: Pea ko e fita‘a ‘o e nima ‘o ha tangata, ‘oku fakafoki kiate ia."
    },
    {
      "verse": 15,
      "text": "Ko e ‘alunga ‘o Vale ‘oku totonu ‘i he‘ene vakai ‘a‘ana: Ka ‘oku tali fale‘i ‘a e tama poto."
    },
    {
      "verse": 16,
      "text": "Ka ‘itengia ha vale, te ne tuku ke hā leva ‘ene mamahi. Ka ko e tama ula te ne fufū hono ngaohikovia."
    },
    {
      "verse": 17,
      "text": "Ko ia ‘oku ne hō‘aki ‘a e mo‘oni te ne ‘a‘au ‘a e totonu: Ka ko ia ‘oku fakamo‘oni loi, ‘oku ne ‘a‘au ‘a e kākā."
    },
    {
      "verse": 18,
      "text": "‘Oku ai ha taha ko ‘ene fa‘a lau ‘oku hangē ko e hokohoka‘i ha heletā: Ka ko e ‘elelo ‘o e poto ko e me‘a faito‘o."
    },
    {
      "verse": 19,
      "text": "Ko e tu‘u ‘a e ngutu lea mo‘oni ‘e ta‘engata: Ka ko e ‘elelo loi ‘e ‘oua pē ke u kemo"
    },
    {
      "verse": 20,
      "text": "Ko e kākā: ‘oku ‘i he loto ‘o ia ‘oku fili ha kovi ke fai ki ha taha, Ka ko e fiefia ‘oku ‘iate ia ‘oku tu‘utu‘uni ke fai ha ‘ofa."
    },
    {
      "verse": 21,
      "text": "‘Oku ‘ikai tō ki he faitotonu ha momo‘i tu‘utāmaki: Ka ko e kau angahala ‘oku fonu ‘i he kovi."
    },
    {
      "verse": 22,
      "text": "Ko e ngutu loi ‘oku fakalili‘a ki ai ‘a Sihova: Ka ‘ilonga ha fai mo‘oni ko hono mamana ia."
    },
    {
      "verse": 23,
      "text": "Ko e tama ula ‘oku ne kofukofu ‘ene poto: Ka ko e loto sesele ‘oku vale ‘a‘au."
    },
    {
      "verse": 24,
      "text": "Ko e nima tutui ‘e pule: Ka ko e nima fakapikopiko ‘e tali fatongia."
    },
    {
      "verse": 25,
      "text": "Ka hū ‘a e hoha‘a ki he loto ‘o ha tangata, ‘oku ne peluki‘i ia: Ka ‘oku fakafiefia‘i ‘e ha lea lelei."
    },
    {
      "verse": 26,
      "text": "‘Oku hoko ‘a e faitotonu ko e takimu‘a ki he kakai ‘oku nau feangai: Ka ko e ‘alunga ‘o e angahala ko e me‘a fakahē."
    },
    {
      "verse": 27,
      "text": "Ko e fakapikopiko ‘e ‘ikai te ne tunu ‘ene a‘alu: Ka ko e koloa mahu‘inga ki ha tangata ‘a e anga vivili."
    },
    {
      "verse": 28,
      "text": "‘Oku nofo ‘i he hala ‘o e faitotonu ‘a e mo‘ui: Pea ko e fou atu ‘i he ‘alunga ko ia ‘oku ‘ikai ha mate."
    }
  ],
  "timestamp": "2025-08-08T15:55:47.510645"
}