{
  "book": "JAS",
  "book_name": "James",
  "chapter": 3,
  "version_id": 1307,
  "url": "https://www.bible.com/bible/1307/JAS.3",
  "verses": [
    {
      "verse": 1,
      "text": "SI‘OKU kāinga, ‘oua te mou hoko ko e koto akonaki kotoa pē, ko ho‘omou ‘ilo ‘e ‘otautolu ‘a e tautea ‘oku lahi hake."
    },
    {
      "verse": 2,
      "text": "He ‘oku lahi ‘a e me‘a ‘oku tau humu ai kotoa pē. Toki ai ha tangata ‘oku ‘ikai ke humu ‘i he lea, pea ko e tangata haohaoa ia, mo mafai ke ‘ai piti ki he sino kotoa."
    },
    {
      "verse": 3,
      "text": "Ko eni, kapau te tau ‘ai piti ki he ngutu ‘o e fanga hoosi ke nau talangofua kiate kitautolu, uē, ‘oku tau male‘ei fano leva honau sino kotoa."
    },
    {
      "verse": 4,
      "text": "Vakai foki ‘a e ngaahi vaka, neongo honau fu‘u lalahi, pea fakaoma ‘e he ngaahi matangi mālohi, ka ‘oku maliu fano ‘e he ki‘i momo‘i fohe ‘uli ki he me‘a ‘oku ‘oho ki ai ‘a e loto ‘o e faka‘uli."
    },
    {
      "verse": 5,
      "text": "Pehē foki, ko e ‘elelo ko e kupu si‘i, pea ‘oku lau me‘a lalahi. Vakai, hono ‘uke ‘a e me‘i afi ‘oku vela ai ‘a e fu‘u vao!"
    },
    {
      "verse": 6,
      "text": "Pea ko e ‘elelo ko ha afi ia–‘oiau, ‘a e ‘univeesi angahala ko ē! Ko e tu‘unga ‘eni ‘o e ‘elelo ‘i hotau ngaahi kupu, ko ia ia ‘oku ne fakamele ‘a e sino kotoa, ‘o ne tutu ‘a e siakale ‘o natula, pea ‘oku tutu ia mei heli."
    },
    {
      "verse": 7,
      "text": "Seuke, ‘ilonga ha ‘ulungāanga ‘o e fanga manu mo e manupuna, ‘o e me‘a totolo mo e me‘a tahi, ka ‘oku mafakalalata pē, ‘io, kuo loa hono fakalalata ‘e he ‘ulungāanga ‘o e tangata."
    },
    {
      "verse": 8,
      "text": "Ka ko e ‘elelo kuo te‘eki mafakalalata ‘e he tangata; ko e kovi matemate‘āliku, ko e koto kona fakamate."
    },
    {
      "verse": 9,
      "text": "Ko ia ia ‘oku tau fakamālō ‘aki ki hotau ‘Eiki mo e Tamai, pea ko ia ia ‘oku tau tutuku‘i ‘aki ‘a e kakai ‘a ia ‘oku ngaohi ‘i he tatau ‘o e ‘Otua."
    },
    {
      "verse": 10,
      "text": "‘Oku tō mai mei he ngutu pē taha, ‘a e fakamālō mo e tutuku‘i. Si‘oku kāinga, ‘oku ‘ikai totonu ke pehē ha me‘a."
    },
    {
      "verse": 11,
      "text": "Kapau ko ha vai, pea ‘oku puna koā mei ha matavai pē taha ‘a e vai melie mo e vai kona?"
    },
    {
      "verse": 12,
      "text": "‘O lava koā, si‘oku kāinga, ke fua ‘ōlive ‘e he fiki, pe ke fua fiki ‘e he vaine? ‘Āua, pehē ‘e ‘ikai fakapuhi ‘e he vai kona ha vai melie."
    },
    {
      "verse": 13,
      "text": "Ko hai ia koā ‘iate kimoutolu ‘oku poto mo ‘ilome‘a? ‘Ē, ke ne ‘ai ke hā ‘ene ngaahi ngāue ‘i he lelei ‘ene tō‘onga, ‘o fai‘aki ‘a e anga vaivai ‘a poto."
    },
    {
      "verse": 14,
      "text": "Kae lolotonga ‘oku ‘i homou loto ‘a e meheka kona mo e tangi ke tu‘u ‘ata, pea ‘oua te mou ‘afungi, ‘o fakasīkaka‘i mo lohiaki‘i ‘a e mo‘oni."
    },
    {
      "verse": 15,
      "text": "‘Oku ‘ikai ko eni ia ‘a e poto ‘oku ‘alu hifo mei ‘olunga, ka ‘oku taka fakaemāmani pē, pea taka faka‘atamai pē, pea taka fakatēvolo."
    },
    {
      "verse": 16,
      "text": "‘Ilonga ha potu ‘oku ‘i ai ‘a e meheka, mo e tangi ke tu‘u ‘ata, ‘oku ‘i ai ‘a e maveuveu mo e ngāue kovi fuli pē."
    },
    {
      "verse": 17,
      "text": "Ka ko e poto ‘oku mei ‘olunga, ko hono anga tu‘u mu‘a ko e ma‘a, pea hoko ai mo ‘ene melino mo ‘ene anga faka‘atu‘i, ‘o taka fakaoleole, ‘o mohu manava‘ofa, pea fuhi ai ‘a e fua lelei, pea ‘oku ‘ikai ngutungutuua, ‘oku ‘ikai momole‘olunga."
    },
    {
      "verse": 18,
      "text": "Pea ko eni, ko e fua ko e mā‘oni‘oni, ko hono tō ‘oku fai ‘i he melino ‘e kinautolu ‘oku fakatupu melino."
    }
  ],
  "timestamp": "2025-08-08T15:57:59.084878"
}