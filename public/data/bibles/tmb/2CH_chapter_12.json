{
  "book": "2CH",
  "book_name": "2 Chronicles",
  "chapter": 12,
  "version_id": 1307,
  "url": "https://www.bible.com/bible/1307/2CH.12",
  "verses": [
    {
      "verse": 1,
      "text": "PEA ‘i he faifai pea tu‘u ‘a e pule‘anga ‘o Lehopoame, pea kuo ne kaukaua, na‘a ne hiki mei he lao ‘a Sihova, pea kau mo ia ‘a ‘Isileli kātoa."
    },
    {
      "verse": 2,
      "text": "Pea ‘i he faifai pea hoko hono nima ta‘u ‘o Kingi Lehopoame, na‘e ‘alu hake ki Selusalema ‘a Sīsake ko e Tu‘i ‘Isipite, koe‘uhi ko ‘enau fai kākā kia Sihova,"
    },
    {
      "verse": 3,
      "text": "kuo ‘iate ia ha sāliote ‘e taha afe mā uangeau, mo e tau hoosi ‘e toko ono mano; pea na‘e ‘ikai malava ‘a e kakai na‘e ha‘u mo ia mei ‘Isipite; ‘a e kau Lupi, ‘a e kau Suki, mo e kau Kusa,"
    },
    {
      "verse": 4,
      "text": "Pea ne hamu ‘a e ngaahi kolo fakapinepine na‘e ‘i Siuta, ‘o ne a‘u ki Selusalema."
    },
    {
      "verse": 5,
      "text": "Pea ha‘u ‘a Sēmaia ko e palōfita kia Lehopoame, pea ki he hou‘eiki Siuta, ‘a ia kuo nau fakataha ki Selusalema telia ‘a Sīsake, ‘o ne pehē kiate kinautolu, Ko e folofola eni ‘a Sihova, Ko kimoutolu kuo mou li‘aki au, ko ia ko au foki kuo u li‘aki kimoutolu ke ma‘u ‘e Sīsake."
    },
    {
      "verse": 6,
      "text": "Pea fakavaivai‘i kinautolu ‘e he hou‘eiki ‘Isileli, pea mo e tu‘i, ‘o nau pehē, Tonuhia pē ‘a e ‘Eiki."
    },
    {
      "verse": 7,
      "text": "Pea ‘i he ‘afio‘i ‘e Sihova kuo nau fakavaivai‘i kinautolu, na‘e hoko ‘a e folofola ‘a Sihova kia Sēmaia ‘o pehē, Tā kuo nau fakavaivai‘i kinautolu; ‘e ‘ikai te u faka‘auha kinautolu: ka te u ‘ange kiate kinautolu ha me‘i fakamo‘ui, ‘o ‘ikai lilingi fua hoku houhau ki Selusalema ‘i he ngāue ‘a Sīsake."
    },
    {
      "verse": 8,
      "text": "Ka te nau hoko ko ‘ene kau tamaio‘eiki ke nau ‘ilo hoku fatongia ‘o‘oku, mo e fatongia ‘o e ngaahi pule‘anga ‘i he ngaahi fonua ko ē."
    },
    {
      "verse": 9,
      "text": "Ko ia na‘e ‘alu hake ‘a Sīsake ko e Tu‘i ‘Isipite ki Selusalema, pea ne ‘ave ‘a e koloa ‘o e fale ‘o Sihova, mo e koloa ‘o e fale ‘o e tu‘i; ‘io, na‘a ne ‘ave hono kotoa; pea na‘a ne ‘ave ‘a e ngaahi pā koula ne ngaohi ‘e Solomone."
    },
    {
      "verse": 10,
      "text": "Pea na‘e ngaohi ‘e Lehopoame ha ngaahi pā palasa mōno fetongi, ‘o ne tuku ke tauhi ‘e he hou‘eiki ‘o e ka‘ate na‘e le‘o ‘i he matapā ‘o e fale ‘o e tu‘i."
    },
    {
      "verse": 11,
      "text": "Pea ko ia ka hā‘ele ‘a e tu‘i ki he fale ‘o Sihova, na‘e ha‘u ‘a e ka‘ate, ‘o to‘o ia, ‘o nau foki mai mo kinautolu ki he tā ‘o e fale ka‘ate."
    },
    {
      "verse": 12,
      "text": "Pea ‘i he‘ene fakavaivai‘i ia na‘e foki meiate ia ‘a e houhau ‘o Sihova, ‘o ‘ikai te ne faka‘auha ‘aupito ia: kae‘uma‘ā na‘e ai ha ngaahi lelei ‘i Siuta foki."
    },
    {
      "verse": 13,
      "text": "Ko ia na‘e fakama‘u hifo ‘e Kingi Lehopoame ‘i Selusalema, ‘o ne hau: he na‘e fāngofulu mā taha ta‘u ‘a Lehopoame ‘i he‘ene kamata pule, pea na‘e hongofulu mā fitu ta‘u ‘ene hau ‘i Selusalema, ‘a e kolo kuo fili ‘e Sihova mei he ngaahi matakali ‘Isileli, ke ‘ai ki ai hono huafa: pea ko e hingoa ‘o ‘ene fa‘ē ko Nā‘ama ko e fefine ‘Āmoni."
    },
    {
      "verse": 14,
      "text": "Pea fai ‘e ia ‘a e me‘a na‘e kovi, koe‘uhi na‘e ‘ikai te ne fakanofo hono loto ke kumi ki he ‘Eiki."
    },
    {
      "verse": 15,
      "text": "Pea ko e ngaahi ngāue ‘a Lehopoame, ‘a e ‘uluaki mo e kimui, ‘ikai kuo tohi ia ‘i he Hisitōlia ‘a Sēmaia ko e Palōfita, pea mo e Tohi ‘a ‘Ito ko e Tongafisi na‘e kau ki he tohi hohoko? Pea na‘e tau ma‘u pē ‘a Lehopoame mo Selopoame."
    },
    {
      "verse": 16,
      "text": "Pea toka ‘a Lehopoame mo ‘ene ngaahi kui, pea na‘e telio ia ‘i Kolo-‘o-Tēvita: pea na‘e fetongi ia ‘i he pule ‘e hono foha ko ‘Āpaia."
    }
  ],
  "timestamp": "2025-08-08T15:54:59.278337"
}