{
  "book": "JHN",
  "book_name": "John",
  "chapter": 7,
  "version_id": 1307,
  "url": "https://www.bible.com/bible/1307/JHN.7",
  "verses": [
    {
      "verse": 1,
      "text": "PEA hili ia, na‘e fononga fano ‘a Sīsū ‘i Kāleli: he na‘e ‘ikai te ne loto ke ‘alu holo ‘i Siutea, koe‘uhi na‘e feinga ‘a ha‘a Siu ke tāmate‘i ia."
    },
    {
      "verse": 2,
      "text": "Pea faifai pea panaki ‘a e kātoanga ‘a ha‘a Siu, ‘a e kātoanga nofo fale lou‘akau."
    },
    {
      "verse": 3,
      "text": "Ko ia na‘e lea ai kiate ia ‘e hono ngaahi tokoua, ‘o pehē, Ke ke hiki mei heni, ‘o mole ki Siutea; koe‘uhi ke mamata ho‘o kau ako foki ki ho‘o ngaahi ngāue na ‘oku ke fai."
    },
    {
      "verse": 4,
      "text": "He tala‘ehai ‘oku ai ha taha te ne fai fufū ha me‘a; ‘osi, ‘oku ne feinga ke ato, Kapau leva oku ke fai ‘a e ngaahi me‘a ko ia, pe‘i ‘ai ke ke e‘a ki māmani."
    },
    {
      "verse": 5,
      "text": "He na‘a mo hono ngaahi tokoua na‘e ‘ikai te nau tui pīkitai kiate ia."
    },
    {
      "verse": 6,
      "text": "Pea lea ai ‘a Sīsū kiate kinautolu, Ko hoku taimi kuo te‘eki hokosia: ka ko homou taimi ‘oku hoko ma‘u pē."
    },
    {
      "verse": 7,
      "text": "Tala‘ehai ‘e lava ‘e māmani ke fehi‘a kiate kimoutolu: ko au pē ‘oku ne fehi‘a ki ai, koe‘uhi ko au pē ‘oku ou fakahaa‘ia ‘oku kovi ‘ene ngaahi ngāue."
    },
    {
      "verse": 8,
      "text": "Mou ‘alu hake kimoutolu ki he kātoanga: ‘e ‘ikai te u ‘alu leva ki he kātoanga ni; koe‘uhi kuo te‘eki kakato hoku taimi."
    },
    {
      "verse": 9,
      "text": "Hili ‘ene lea pehē kiate kinautolu, na‘a ne nofo pē ‘i Kāleli."
    },
    {
      "verse": 10,
      "text": "Ka ‘oka hili ‘a e ‘alu ‘a hono kāinga ki he kātoanga, pea toki ‘alu hake mo ia foki; kae ‘ikai fakae‘a, kae hangē ha ‘alu fufū."
    },
    {
      "verse": 11,
      "text": "Ko ia na‘e kumi kiate ia ‘e ha‘a Siu ‘i he kātoanga, ‘o nau pehē, Kofa‘ā ‘a e siana ko ia?"
    },
    {
      "verse": 12,
      "text": "Pea na‘e lahi ‘a e lāutu‘u ‘iate ia ‘a e kakai: na‘e pehē ha ni‘ihi, Ko e tangata lelei ia: ka ka pehē ‘e he ni‘ihi, ‘Oku ‘ikai; ka ‘oku ne takihee‘i ‘a lāuvale."
    },
    {
      "verse": 13,
      "text": "Ka tala‘ehai na‘e ai ha taha ‘e lea mālohi ‘iate ia, ko ‘enau manavahē ki ha‘a Siu."
    },
    {
      "verse": 14,
      "text": "Pea kuo ‘osi mai hono vaeua ‘o e kātoanga, pea me‘a hake ‘a Sīsū ki he Temipale, ‘o ne faiako ai."
    },
    {
      "verse": 15,
      "text": "Pea ofo ai ‘a ha‘a Siu ‘o nau pehē, ‘Oku ma‘u mei fē ‘e he Siana ni ‘ene poto ‘i he ngaahi tohi, he na‘e ‘ikai te ne ‘i ha ako?"
    },
    {
      "verse": 16,
      "text": "Pea tali ai ‘e Sīsū kiate kinautolu, ‘o pehē, Ko ‘eku tokāteline ‘oku ‘ikai ‘a‘aku, ka ‘oku ‘a‘ana na‘a ne fekau mai au."
    },
    {
      "verse": 17,
      "text": "Kapau ko e loto ‘o ha taha ke fai ‘a e finangalo ‘o ‘ene ‘afio, ‘e faifai pea mahino kiate ia ‘eku tokāteline, pe ko e me‘a mei he ‘Otua ia, pe ko au pē ‘oku ou lea ‘iate au."
    },
    {
      "verse": 18,
      "text": "Ko ia ‘oku lea meiate ia pē, ‘oku ne tuli pē ki hono ongoongo ‘o‘ona; ka ko ia ‘oku ne tuli ki he ongoongo ‘o ia na‘a ne fekau mai ia, ko e toko taha ko ia ‘oku mo‘oni, pea ‘oku ‘ikai ha ta‘etotonu ‘i ai."
    },
    {
      "verse": 19,
      "text": "‘Ikai na‘e ‘atu ‘e Mōsese ‘a e Lao kiate kimoutolu, ka tala‘ehai ‘oku tauhi ‘a e Lao ‘e hamou toko taha? Ko e hā ē, ho‘omou tuli ke tāmate‘i au?"
    },
    {
      "verse": 20,
      "text": "Pea tali ‘a e kakai, ‘Oku ‘iate koe ha tēvolo: ko hai ‘oku tuli ke tāmate‘i koe?"
    },
    {
      "verse": 21,
      "text": "Pea tali ‘e Sīsū, ‘o ne pehē kiate kinautolu, Ko e fo‘i ngāue e ne u fai, pea mou ofo ai kotoa pē."
    },
    {
      "verse": 22,
      "text": "Ko hono ‘uhinga ia na‘e tuku ‘e Mōsese kiate kimoutolu ‘a e kamu; (ka tala‘ehai ko e me‘a ‘a Mōsese ia, ka ko e me‘a mei he‘enau ngaahi kui) pea neongo ko e Sāpate, ka ‘oku mou kamu pē ha tangata."
    },
    {
      "verse": 23,
      "text": "Pea kapau ā ‘oku fai ‘a e kamu ki ha tangata ‘i he ‘aho Sāpate, koe‘uhi ke ‘oua na‘a maumau ‘a e Lao ‘a Mōsese; pea ‘oku mou ‘ita koā kiate au, koe‘uhi ko ‘eku ngaohi ha tangata ke mo‘ui haohaoa ‘i he ‘aho Sāpate?"
    },
    {
      "verse": 24,
      "text": "‘Oua na‘a mou fakaanga ‘o fai ki he me‘a ‘oku ha kitu‘a; ka mou fakaanga ke totonu."
    },
    {
      "verse": 25,
      "text": "Ko ia na‘e lea ha ni‘ihi mei he kakai ‘o Selusalema, ‘Ikai ko eni ia ‘oku nau tuli ke tāmate‘i?"
    },
    {
      "verse": 26,
      "text": "Pea vakai, ‘oku ne lea mālohi, pea ‘oku ‘ikai te nau momo‘i fai ha lau ki ai. Kuo ha mo‘oni koā ki he hou‘eiki ko e Mīsaia ‘eni, ‘o?"
    },
    {
      "verse": 27,
      "text": "Ka ko e me‘a ki he siana ni, ‘oku tau lāu‘ilo ‘a e potu ‘oku ne ha‘u mei ai: ka ‘oka hoko mai ‘a e Mīsaia, tala‘ehai ‘e ‘ilo ‘e ha taha, pe ‘oku ne mei fē."
    },
    {
      "verse": 28,
      "text": "Ko ia na‘e kalanga ‘a Sīsū ‘i hē, Temipale ‘i he‘ene fai ako, ‘o ne pehē, ‘Oku mo‘oni ‘oku mou ‘ilo au, pea ‘oku mou ‘ilo ‘a e potu ‘oku ou ha‘u mei ai: pea tala‘ehai kuo u ha‘u ‘iate au pē, ka ‘oku ‘i ai ha toko taha, ko e mo‘oni, na‘a ne fekau mai au, ‘a ia ‘oku ‘ikai te mou ‘ilo‘i ‘e kimoutolu."
    },
    {
      "verse": 29,
      "text": "‘Oku ou ‘ilo ia ‘e au: he ‘oku ou meiate ia, pea ko ia ia na‘a ne fekau mai au."
    },
    {
      "verse": 30,
      "text": "Ko ia na‘a nau feinga ke puke ia: ka na‘e ‘ikai ala mālohi kiate ia ‘e ha taha, koe‘uhi kuo te‘eki hokosia hono taimi."
    },
    {
      "verse": 31,
      "text": "Pea na‘e tui pīkitai kiate ia ha tokolahi ‘o lāuvale, ‘o nau pehē, Neongo ‘e ha‘u ‘a e Mīsaia, ‘e lahi koā ‘ene mana te ne fai ‘i he fai ‘a e tangata ni?"
    },
    {
      "verse": 32,
      "text": "Pea fanongo ‘a e kau Fālesi ki he mumuhu pehē ‘a e kakai kiate ia; pea fekau ‘e he hou‘eiki taula‘eiki mo e kau Fālesi ha kau ‘ōfisa ke puke ia."
    },
    {
      "verse": 33,
      "text": "Ko ia na‘e folofola ai ‘a Sīsū, ‘o pehē, ‘Oku toe si‘i pē ‘eku ‘iate kimoutolu, pea u ‘alu kiate ia na‘a ne fekau mai au."
    },
    {
      "verse": 34,
      "text": "Te mou kumi au, ka ‘e ‘ikai te mou ‘ilo au: pea ko e potu ‘oku ou ‘i ai ‘e ‘ikai te mou fa‘a a‘u ki ai."
    },
    {
      "verse": 35,
      "text": "Ko ia na‘e fealēlea‘aki ai ‘a ha‘a Siu, Ko e teu ‘alu ki fē ‘a e siana ni, ‘a ia ‘e ‘ikai te mau ‘ilo ai ia? he ‘oku ne teu ‘alu koā ki he koto movete na ko e kau Kalisi, ke ako ‘a e kau Kalisi?"
    },
    {
      "verse": 36,
      "text": "Ko e hā ‘ene lea ko eni ‘oku ne pehē, Te mou kumi au, ka ‘e ‘ikai te mou ‘ilo au; pea ko e potu ‘oku ou ‘i ai, ‘e ‘ikai te mou fa‘a a‘u ki ai?"
    },
    {
      "verse": 37,
      "text": "Pea ko eni, ‘i he ‘aho faka‘osi ‘o e kātoanga, hono ‘aho lahi, na‘e hanga ‘a Sīsū ‘o tu‘u, ‘o ne kalanga ‘o pehē, Ka ai ha taha ‘oku fie inua, ke ne ha‘u kiate au ‘o inu."
    },
    {
      "verse": 38,
      "text": "‘Ilonga ‘a ia ‘oku tui pīkitai kiate au, pea hangē ko e lau ‘a e Tohitapu, ‘e tafe atu mei hono manava ha ngaahi vaitafe ‘o e vai mo‘ui."
    },
    {
      "verse": 39,
      "text": "(Ka na‘e kau ‘ene lea ko ia ki he Laumālie, ‘a ia ka ma‘u ‘e kinautolu na‘e tui pīkitai kiate ia: he kuo te‘eki ai ‘a e Laumālie, koe‘uhi kuo te‘eki fakalāngilangi‘i ‘a Sīsū.)"
    },
    {
      "verse": 40,
      "text": "Pea ko e ni‘ihi ‘o lāuvale, ‘i he‘enau fanongo ki he ngaahi lea ko ia, na‘a nau pehē, Tā ko e mo‘oni, ko eni ia ‘a e Palōfita."
    },
    {
      "verse": 41,
      "text": "Pea pehē ‘e he ni‘ihi, Ko eni ia ‘a e Mīsaia. Ka ka pehē ‘e ha ni‘ihi, He ‘oku ha‘u koā ‘a e Mīsaia mei Kāleli, ‘o?"
    },
    {
      "verse": 42,
      "text": "‘Ikai ‘oku lau ‘e he Tohitapu, ‘e tupu ‘a e Mīsaia mei he hako ‘o Tēvita, pea te ne ha‘u mei Pētelihema, ko e vilisi na‘e ‘i ai ‘a Tēvita?"
    },
    {
      "verse": 43,
      "text": "Ko ia na‘e hoko ha mavahevahe ‘i he kakai koe‘uhi ko ia."
    },
    {
      "verse": 44,
      "text": "Pea na‘e loto honau ni‘ihi ke puke ia; ka tala‘ehai na‘e ‘i ai hanau taha ‘e ala fakamālohi ki ai."
    },
    {
      "verse": 45,
      "text": "Pea omi ai ‘a e kau ‘ōfisa ki he hou‘eiki taula‘eiki mo e Fālesi; pea me‘a kiate kinautolu ‘a e hou‘eiki ko ia, Ko e hā kuo ‘ikai ai te mou taki mai ia?"
    },
    {
      "verse": 46,
      "text": "Pea tali ‘a e kau ‘ōfisa, ‘Ā, Te‘eki ha tangata ‘e lea hangē ko ia."
    },
    {
      "verse": 47,
      "text": "Pea tali ‘a e kau Fālesi ki ai, Kuo taki hē mo kimoutolu foki, ‘o?"
    },
    {
      "verse": 48,
      "text": "Hono ai ha taha ‘i he hou‘eiki kuo tui kiate ia, pe ha taha ‘o e kau Fālesi?"
    },
    {
      "verse": 49,
      "text": "Ka ko lāuvale na ta‘e‘ilo ki he Lao, ko e koto mala‘ia kinautolu."
    },
    {
      "verse": 50,
      "text": "Pea pehē ‘a Nikotimasi kiate kinautolu, (‘a ia na‘e ha‘u kiate ia ‘i mu‘a, ko e toko taha foki ia ‘iate kinautolu),"
    },
    {
      "verse": 51,
      "text": "He ko e anga ‘o ‘etau lao ke fakamaau ha tangata, ‘i he te‘eki ke fanongo ki ha‘ane fakamatala, pe mahino ‘a e me‘a kuo ne fai?"
    },
    {
      "verse": 52,
      "text": "Pea nau tali ‘o pehē ki ai, He ko e Kāleli foki mo koe? Hākule mu‘a ‘o ‘ilo, ‘oku ‘ikai ha palōfita ‘e tupu mei Kāleli."
    },
    {
      "verse": 53,
      "text": "Pea nau ‘alu takitaha ki hono ‘api."
    }
  ],
  "timestamp": "2025-08-08T15:57:14.511146"
}