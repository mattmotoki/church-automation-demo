{
  "book": "REV",
  "book_name": "Revelation",
  "chapter": 20,
  "version_id": 1307,
  "url": "https://www.bible.com/bible/1307/REV.20",
  "verses": [
    {
      "verse": 1,
      "text": "PEA u vakai ha ‘āngelo ‘oku ‘alu hifo mei he langi, ‘oku ‘iate ia ‘a e kī ‘o e Luo Ta‘ehanotakele, pea ‘oku ne to‘o ha fu‘u, seini."
    },
    {
      "verse": 2,
      "text": "Pea ne puke ‘a e Talākoni, ‘a e ngata ‘o ono‘aho, ‘a ia ko e Tēvolo foki mo Sētane, pea ne ha‘i ia ke ‘osi ha ta‘u ‘e afe,"
    },
    {
      "verse": 3,
      "text": "pea ne lī ia ki he Luo, ‘o ne tāpuni ia ‘o sila‘i mei ‘olunga; koe‘uhi ke ‘oua te ne toe kākaa‘i ‘a e kakai kae‘oua ke kakato ‘a e ta‘u ‘e taha afe: hili ia kuo pau ke veteange ia ‘o fuoloa si‘i."
    },
    {
      "verse": 4,
      "text": "Pea u vakai ha ngaahi taloni, pea na‘a nau nofo ai, pea na‘e tuku kiate kinautolu ‘a e fakamaau: pea ko e ngaahi laumālie ‘o e kakai ne tu‘usi honau ‘ulu koe‘uhi ko ‘enau fakamo‘oni kia Sīsū, pea koe‘uhi ko e folofola ‘a e ‘Otua, kae‘uma‘ā ‘a kinautolu na‘e ‘ikai lotu ki he manu fekai, ‘uma‘ā hono ‘īmisi, pea na‘e ‘ikai te nau ma‘u hono faka‘ilonga ‘i honau la‘e, pea ‘i honau nima; na‘e toe mo‘ui ‘a kinautolu, ‘o nau Hau mo Kalaisi ‘i he ta‘u ‘e taha afe."
    },
    {
      "verse": 5,
      "text": "Ko hono toe ‘o e pekia, na‘e ‘ikai te nau mo‘ui hake kae‘oua ke kakato ‘a e ta‘u ‘e taha afe. Ko eni ia ‘a e ‘uluaki toetu‘u."
    },
    {
      "verse": 6,
      "text": "‘Oku monū‘ia mo toputapu ‘a ia ‘oku ‘inasi ‘i he ‘uluaki toetu‘u: ko e fa‘ahinga ko ia, ‘oku ‘ikai ke mafai ha me‘a ki ai ‘e he mate ‘angaua, ka te nau nofo ko e kau taula‘eiki ‘a e ‘Otua mo Kalaisi, pea te nau Hau mo ia ‘i he ta‘u ‘e taha afe."
    },
    {
      "verse": 7,
      "text": "Pea ‘oka toki kakato ‘a e ta‘u ‘e taha afe, pea ‘e vete ‘a Sētane mei hono pilīsone,"
    },
    {
      "verse": 8,
      "text": "pea te ne ‘alu ke kākaa‘i ‘a e ngaahi kakai ‘oku nofo ‘i he tuliki ‘e fā ‘o māmani, ‘a Koki mo Mēkoki, ke fakataha‘i kinautolu ki he tau: ko honau to ko lahi ‘oku hangē ko e ‘one‘one ‘o e tahi."
    },
    {
      "verse": 9,
      "text": "Pea ko ‘enau ‘alu hake na‘e fe‘unga mo e māukupu ‘o e fonua, pea na‘a nau kāpui ‘a e ‘apitanga ‘o e kau lotu, mo e kolo ‘ofeina: pea na‘e ‘alu atu ha afi mei he langi, ‘o keina kinautolu."
    },
    {
      "verse": 10,
      "text": "Pea ko e tēvolo na‘e kākaa‘i kinautolu, na‘e lī ia ki he ano afi mo sūlifa, ‘a ia ‘oku ‘i ai foki ‘a e manu fekai mo e palōfita loi; pea ‘e fakamamahi‘i kinautolu ‘i he ‘aho mo e pō, ‘o lauikuonga pea ta‘engata."
    },
    {
      "verse": 11,
      "text": "Pea u vakai ha fu‘u taloni hinehina, pea mo IA na‘e ‘afio ai, ‘a ia na‘e hola mei hono fofonga ‘a māmani mo e langi; pea na‘e ‘ikai ‘ilo hanau potu."
    },
    {
      "verse": 12,
      "text": "Pea u vakai ‘a e pekia, ‘a e lalahi mo e iiki, ‘oku nau tutu‘u ‘i he ‘ao ‘o e Taloni; pea na‘e folahi ‘a e ngaahi tohi, pea na‘e folahi mo e tohi ‘e taha ‘a ia ko e tohi ‘o e mo‘ui: pea na‘e fakamaau ‘a e pekia ‘i he ngaahi me‘a ‘oku tu‘u ‘i he ngaahi tohi, ‘o fakatatau ki he‘enau ngāue,"
    },
    {
      "verse": 13,
      "text": "pea na‘e tukuange ‘e he tahi ‘a e pekia na‘e ‘i ai; pea mo Mate foki mo Hētesi na‘a na tukuange ‘a e pekia na‘e ‘iate kinaua: pea na‘e fakamaau kinautolu takitaha, ‘o fakatatau ki he‘enau ngāue."
    },
    {
      "verse": 14,
      "text": "Pea na‘e lī ‘a Mate mo Hētesi ki he Anoafi, Ko eni ia ‘a e Mate ‘Angaua, ko e Anoafi."
    },
    {
      "verse": 15,
      "text": "Pea ‘ilonga ‘a ia ne ‘ikai ‘iloa hono hingoa ‘i he tohi ‘o e mo‘ui, ne lī ki he Anoafi."
    }
  ],
  "timestamp": "2025-08-08T15:58:15.134906"
}