{
  "book": "ISA",
  "book_name": "Isaiah",
  "chapter": 56,
  "version_id": 1307,
  "url": "https://www.bible.com/bible/1307/ISA.56",
  "verses": [
    {
      "verse": 1,
      "text": "KO E folofola eni ‘a Sihova, Tauhi ‘a e konisitūtone, pea fai ‘a e totonu: he ‘oku ofi ha‘u ‘eku fakamo‘ui, pea ofi hā ‘eku fakatonuhia."
    },
    {
      "verse": 2,
      "text": "Monū‘ia ā ka ko e tangata ‘oku fai ‘a e me‘a ko eni, mo e hako‘i tangata ‘oku puke ma‘u ki ai; ha taha ‘oku tauhi ‘a e Sāpate, ‘o ‘ikai maumau hono tapu, pea ‘oku ta‘ofi hono nima mei he faikovi fua pē."
    },
    {
      "verse": 3,
      "text": "Pea ke ‘oua na‘a lau ‘e he tama muli kuo luva kia Sihova, Kuo pau ke vahe‘i au ‘e Sihova mei hono kakai: pea ke ‘oua na‘a pehē ‘e he ‘iunoke."
    },
    {
      "verse": 4,
      "text": "Vakai, ko e ‘akau mōmoa au. He ko eni ‘a e folofola ‘a Sihova ki he kau ‘iunoke ‘oku tauhi hoku ngaahi Sāpate, mo fili ‘a e me‘a ‘oku ou loto ki ai, mo puke ma‘u ki he‘eku kovinānite:"
    },
    {
      "verse": 5,
      "text": "tala atu te u tuku kiate kinautolu ‘i hoku fale, pea ‘i he loto‘ā ‘o ‘eku kolo, ha fakamanatu mo ha hingoa ‘oku lelei ange ‘i ha fānau tangata mo ha fānau fefine; te u ‘atu ki ai takitaha ha ongoongo ta‘engata, ‘a ia ‘e ‘ikai tu‘usi."
    },
    {
      "verse": 6,
      "text": "Pea ko e me‘a ki he hako‘i muli kuo luva kia Sihova, ke tauhi kiate ia, pea ke ‘ofa ki he huafa ‘o Sihova, ke nofo ko ‘ene kau sevāniti–‘ilonga ‘a ia ‘oku tauhi ‘a e Sāpate, ‘o ‘ikai maumau hono tapu, pea ‘oku nau puke ma‘u ki he‘eku kovinānite;"
    },
    {
      "verse": 7,
      "text": "tala atu, te u ‘omi kinautolu ki hoku mo‘unga tapu, pea te u fakafiefia‘i kinautolu ‘i hoku falelotu; ko ‘enau ngaahi feilaulau-mōifua mo ‘enau ngaahi feilaulau kehe ‘e fai ha hōifua ki ai ‘i hoku funga ‘ōlita: he ko hoku fale ‘e ui ko e falelotu mo‘o e ngaahi kakai kotoa pē."
    },
    {
      "verse": 8,
      "text": "Ko ‘Ātonai Sihova eni mei he Ta‘ehāmai, ‘a ‘Ene ‘Afio ‘oku tānaki mai ‘a e kau fakahē ‘o ‘Isileli, Te u toe tānaki mo e ni‘ihi ange–tuku kehe hono kau fakahē ‘o‘ona."
    },
    {
      "verse": 9,
      "text": "‘a e manu kotoa ‘o ‘uta, ‘unu‘unu mai; Ha‘u ‘o kai, ‘a e manu kotoa ‘o e vao."
    },
    {
      "verse": 10,
      "text": "Ko hono kau le‘o ‘oku kui, ko e koto ta‘e‘ilo kotoa pē; ko e ngaahi kulī noa kinautolu, ‘oku ‘ikai te nau lava ke kālou; ko e ha‘a kosolau, ko e ha‘a tokoto pē, ko e ha‘a manako ke mohe."
    },
    {
      "verse": 11,
      "text": "Tala atu, ko e fanga kulī havala, ‘oku ‘ikai te nau ‘ilo ‘a e topono; ka ko e kau tauhi sipi tokua; ‘osi, ‘oku ‘ikai hanau ‘atamai; ‘oku nau afe takitaha ‘i hono hala, ke ma‘u mei ha potu ha‘ane me‘a. “Mou omi, ka u kumi uaine, pea tau inu fakaputa ‘a e kava mālohi; pea ko e ‘apongipongi ‘e hangē ko e ‘aho ni, ‘o fu‘u hulu atu.”"
    }
  ],
  "timestamp": "2025-08-08T15:56:06.085401"
}