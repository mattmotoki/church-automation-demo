{
  "book": "PSA",
  "book_name": "Psalms",
  "chapter": 56,
  "version_id": 1307,
  "url": "https://www.bible.com/bible/1307/PSA.56",
  "verses": [
    {
      "verse": 1,
      "text": "‘OFA MAI, ‘Elohimi, he ‘oku fie folo au ‘e he tangata: Ko e ‘aho kotoa ‘oku nau tau‘i au, ‘o fakamālohia."
    },
    {
      "verse": 2,
      "text": "‘Oku fie folo au ‘e hoku ngaahi fili ‘i he ngaahi ‘aho kotoa: He ‘oku tokolahi ‘oku fai tau mai, ‘o tā mei ‘olunga."
    },
    {
      "verse": 3,
      "text": "Ko e taimi ‘o ‘eku ilifia, Te u falala ki he ‘Afiona."
    },
    {
      "verse": 4,
      "text": "‘Ia ‘Elohimi te u pōlepole ‘i he‘ene folofola: ‘Ia ‘Elohimi te u falala ‘o ‘ikai te u ilifia; ‘E lava ha me‘a koā kiate au ‘e ha‘a kakano ‘atā?"
    },
    {
      "verse": 5,
      "text": "Ko e ‘aho kotoa ‘oku nau nofo ko e piko‘i ‘eku fai: Ko ‘enau ngaahi fakakaukau kiate au, ha me‘a pē ke u kovi ai."
    },
    {
      "verse": 6,
      "text": "‘Oku nau fakataha– Ko e malumu ‘oku nau tuku ai– Ko hoku topuva‘e ‘oku lama ‘e kinautolu na, Hangē ai pē ‘enau feinga‘i ‘eku mo‘ui."
    },
    {
      "verse": 7,
      "text": "Te nau hao koā ‘i he funga ‘o ‘enau kovi? ‘E ‘Otua, ke ke hifo ki lalo ‘a e fu‘u kakai na ‘i ho‘o tuputāmaki."
    },
    {
      "verse": 8,
      "text": "Ko ‘eku ‘āunoa ni ‘oku fakalau ‘e he ‘Afiona– ‘Ē, ke ke ‘ai hoku lo‘imata ki ho‘o hina na– ‘Ikai ‘oku tu‘u ‘i ho‘o tohi na?"
    },
    {
      "verse": 9,
      "text": "Toki fakafoki ki mui ai hoku ngaahi fili, ‘oka u ka tautapa atu: Kehe ko e me‘a ni ‘oku ou ‘ilo ki ai: ‘oku kau ‘a e ‘Otua ma‘aku."
    },
    {
      "verse": 10,
      "text": "‘Ia ‘Elohimi ‘oku ou pōlepole ‘i he folofola ‘Ia Sihova ‘oku ou pōlepole ‘i he folofola."
    },
    {
      "verse": 11,
      "text": "‘Ia ‘Elohimi ‘oku ou falala, ‘o ‘ikai te u ilifia; Ko e hā ‘e lava kiate au ‘e ha tangata?"
    },
    {
      "verse": 12,
      "text": "‘Oku ‘iate au ‘a e ngaahi tukumo‘ui na‘a ku fai atu, ‘Elohimi: Te u fakaai ki he ‘Afiona ‘eku ngaahi fakafeta‘i."
    },
    {
      "verse": 13,
      "text": "He kuo ke hamusi hoku laumālie mei he mate: ‘Ikai te ke tauhi mei he hinga hoku va‘e? Ke u taka ‘i he ‘ao ‘o ‘Elohimi ‘i he maama ‘o e mo‘ui."
    }
  ],
  "timestamp": "2025-08-08T15:55:30.077421"
}