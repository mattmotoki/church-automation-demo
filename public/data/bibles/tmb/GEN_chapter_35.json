{
  "book": "GEN",
  "book_name": "Genesis",
  "chapter": 35,
  "version_id": 1307,
  "url": "https://www.bible.com/bible/1307/GEN.35",
  "verses": [
    {
      "verse": 1,
      "text": "PEA folofola ‘a e ‘Otua kia Sēkope, Tu‘u ‘o ‘alu hake ki Pēteli, ‘o nofo ai; pea ngaohi ai ha ‘ōlita kia ‘Ela, ‘a ia na‘a ne hā kiate koe ‘i ho‘o hola meia ‘Īsoa ko ho tokoua."
    },
    {
      "verse": 2,
      "text": "Pea lea ‘a Sēkope ki hono fāmili, pea ki hono kau nofo‘anga kotoa pē, ‘o pehē, Mou li‘aki ‘a e ngaahi ‘otua muli ‘a ia ‘oku ‘iate kimoutolu, pea mou fakama‘a kimoutolu, ‘o fetongi homou ngaahi kofu:"
    },
    {
      "verse": 3,
      "text": "pea tau tutu‘u ‘o ‘alu ki Pēteli, ka u ngaohi ai ha ‘ōlita kia ‘Ela, ‘a e ‘Otua na‘a ne talia au ‘i he ‘aho ‘o ‘eku faingata‘a‘ia, pea ne ‘iate au ‘i he fononga na‘a ku fai."
    },
    {
      "verse": 4,
      "text": "Pea na‘a nau ‘ange kia Sēkope ‘a e ngaahi ‘otua muli kotoa pē na‘a nau ma‘u mo e ngaahi mama na‘e tui ‘i honau telinga; pea na‘e tanu ia ‘e Sēkope ‘i he lalo ‘oke na‘e tu‘u ofi ki Sikemi."
    },
    {
      "verse": 5,
      "text": "Pea na‘a nau fononga: pea na‘e tō ‘a e ngeia ‘o e ‘Otua ki he ngaahi kolo takatakai, pea na‘e ‘ikai te nau tuli ‘a e ha‘a Sēkope."
    },
    {
      "verse": 6,
      "text": "Pea ko Sēkope mo e kakai kotoa na‘e ‘iate ia na‘a nau a‘u ki Lusa, ‘a ia ‘oku ‘i he fonua ko Kēnani, pea ko Pēteli ia."
    },
    {
      "verse": 7,
      "text": "Pea ne langa ai ha ‘ōlita, ‘o ne fakahingoa ‘a e potu ko ‘Ela-Pēteli (ko e ‘Otua-Pēteli); koe‘uhi ko e potu ia na‘e fakahā ai kiate ia ‘a e ‘Otua, ‘i he‘ene hola mei hono tokoua."
    },
    {
      "verse": 8,
      "text": "Pea na‘e pekia ‘a Tepola ko e fefine tauhi ‘o Lepeka, pea na‘e tanu ia ‘i he talalo ‘o Pēteli ‘i he lalo ‘oke; pea na‘e fakahingoa ia ko ‘Ālonipakuti (ko ‘Oke-Tangi)."
    },
    {
      "verse": 9,
      "text": "Pea na‘e toe hā ‘a e ‘Otua kia Sēkope ‘i he‘ene ha‘u mei Mesopotēmia, pea ne tāpuaki‘i ia."
    },
    {
      "verse": 10,
      "text": "Pea na‘e folofola kiate ia ‘e he ‘Otua, Ko ho hingoa ko Sēkope: ‘e ‘ikai ui ho hingoa ko Sēkope, ka ko ‘Isileli ho hingoa ‘amui: pea ne fakahingoa ia ko ‘Isileli."
    },
    {
      "verse": 11,
      "text": "Pea folofola ki ai ‘a e ‘Otua, ko au ko e ‘Otua ko Sātai, ke ke tupu ‘o fakatokolahi; ko ha kakai, ‘io, ko ha koto kakai ‘e tupu meiate koe, pea ‘e fua mei ho mānava ha ngaahi tu‘i,"
    },
    {
      "verse": 12,
      "text": "pea ko e fonua na‘a ku ‘atu kia ‘Epalahame mo ‘Aisake, te u ‘atu ia mo‘ou; pea hili koe, te u ‘atu ki ho hako."
    },
    {
      "verse": 13,
      "text": "Pea hā‘ele hake ‘a e ‘Otua meiate ia ‘i he potu na‘a ne alea ai mo ia."
    },
    {
      "verse": 14,
      "text": "Pea na‘e fokotu‘u ‘e Sēkope ha pou ‘i he potu ko ia na‘a ne alea ai mo ia, ‘io, ko e pou maka: pea ne lilingi ki hono funga ha feilaulau inu, pea ne pani lolo foki."
    },
    {
      "verse": 15,
      "text": "Pea na‘e fakahingoa ‘e Sēkope ‘a e potu ‘a ia na‘e alea ai ‘a e ‘Otua mo ia ko Pēteli."
    },
    {
      "verse": 16,
      "text": "Pea nau hiki mei Pēteli; pea na‘e toe pē ha vā‘ihala pea nau hoko ki ‘Efalata: pea langa ‘a Lesieli, pea na‘e faingata‘a."
    },
    {
      "verse": 17,
      "text": "Pea lolotonga ‘ene faingata‘a‘ia ‘i he fā‘ele mo e lea mai kiate ia ‘a e mā‘uli, ‘o pehē, ‘Oua te ke manavasi‘i he te ke ma‘u mo e tama ni foki."
    },
    {
      "verse": 18,
      "text": "Pea ‘i he tei hiki hono laumālie (he na‘a ne pekia), na‘a ne fakahingoa, ia ko Pēnoni (Tama-‘o-‘eku-mamahi): ka na‘e fakahingoa ia ‘e he‘ene tamai ko Penisimani (ko Tama-to‘omata‘u)."
    },
    {
      "verse": 19,
      "text": "Pea na‘e pekia ‘a Lesieli, pea na‘e tanu ia ‘i he hala ki ‘Efalata, ‘a ia ko Pētelihema."
    },
    {
      "verse": 20,
      "text": "Pea na‘e fokotu‘u ‘e Sēkope ha pou ‘i hono fa‘itoka: pea “Ko e pou fa‘itoka ia ‘o Lesieli” ‘o a‘u ki he ‘aho ni."
    },
    {
      "verse": 21,
      "text": "Pea hiki ‘a ‘Isileli, ‘o folahi hono tēniti ki ko atu ‘i he taua ko ‘Eta."
    },
    {
      "verse": 22,
      "text": "Pea lolotonga ‘a e nofo ‘a ‘Isileli ‘i he fonua ko ia, na‘e ‘alu ‘a Lūpeni, ‘o mohe mo Pīla‘a ko e sinifu ‘o ‘ene tamai: pea fanongo ‘a ‘Isileli ki ai."
    },
    {
      "verse": 23,
      "text": "Pea ko eni, na‘e hongofulu mā ua ‘a e foha ‘o Sēkope: ko e fānau ‘a Lia; ko Lūpeni, ko e ‘uluaki foha ‘o Sēkope, mo Simione, mo Līvai, mo Siuta, mo ‘Īsaka, mo Sepulone:"
    },
    {
      "verse": 24,
      "text": "ko e fānau ‘a Lesieli; ko Siosifa, mo Penisimani:"
    },
    {
      "verse": 25,
      "text": "pea ko e fānau ‘a Pīla‘a, ko e kaunanga ‘a Lesieli; ko Tani mo Nafitalai:"
    },
    {
      "verse": 26,
      "text": "pea ko e fānau ‘a Sīlipa ko e kaunanga ‘a Lia; ko Kata mo ‘Āseli: ko eni ia ‘a e ngaahi foha ‘o Sēkope, ‘a ia na‘e fā‘ele‘i kiate ia ‘i Mesopotēmia."
    },
    {
      "verse": 27,
      "text": "Pea a‘u ‘a Sēkope ki he‘ene ‘eiki ko ‘Aisake ki Mamilī ki he kolo ‘o ‘Ā‘apa, ‘a ia ko Hepeloni, ‘a ia na‘e nofo ‘āunofo ai ‘a ‘Epalahame mo ‘Aisake."
    },
    {
      "verse": 28,
      "text": "Pea ko e fuoloa ‘o ‘Aisake ko e ta‘u ‘e teau mo e ta‘u ‘e valungofulu."
    },
    {
      "verse": 29,
      "text": "Pea hokotaki ‘a ‘Aisake, ‘o ne pekia, pea ne ului ia ki hono kakai, ko e ‘eiki fuoloa mo a‘ua‘u: pea na‘e telio ia ‘e hono ongo foha ko ‘Īsoa mo Sēkope."
    }
  ],
  "timestamp": "2025-08-08T15:53:48.287258"
}