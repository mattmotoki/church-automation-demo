{
  "book": "1SA",
  "book_name": "1 Samuel",
  "chapter": 24,
  "version_id": 1307,
  "url": "https://www.bible.com/bible/1307/1SA.24",
  "verses": [
    {
      "verse": 1,
      "text": "PEA hili ‘a e foki ‘a Saula mei he muimui ki he kau Filisitia, na‘e fakahā kiate ia, ‘o pehē, Tokua ko Tēvita ‘oku ‘i he Toafa ‘o ‘Eniketi."
    },
    {
      "verse": 2,
      "text": "Pea ‘ave ‘e Saula ha toko tolu afe na‘e fili mei ‘Isileli kātoa, pea ne ‘alu ke kumi ‘a Tēvita mo hono kakai, ‘i he fonua maka ‘o e fanga kosi kaivao."
    },
    {
      "verse": 3,
      "text": "Pea ne a‘u ki he ngaahi loto‘ā sipi ‘i he hala, pea na‘e ‘i ai ha ‘ana, pea hū ki ai ‘a Saula ke fakafiemālie: ka ‘oku nofo ‘a Tēvita mo ‘ene kau tangata ki he mui ‘ana."
    },
    {
      "verse": 4,
      "text": "Pea lea ‘a e kau tangata ‘a Tēvita kiate ia; Vakai, ko e ‘aho ē na‘e folofola ai ‘a e ‘Eiki kiate koe, ‘o pehē, Ko eni, te u tuku ho fili ki ho nima, ke ke fa‘iteliha kiate ia, Pea tu‘u ‘a Tēvita, ‘o tu‘usi fufū ‘a e kapa ‘o e kofu tōtōlofa na‘e ‘ia Saula."
    },
    {
      "verse": 5,
      "text": "Pea hili ‘ene fai pehē na‘e tautea ‘a Tēvita ‘e hono loto, koe‘uhi kuo ne tu‘usi ‘a e kapa‘i kofu ‘o Saula."
    },
    {
      "verse": 6,
      "text": "Pea ne pehē ki he‘ene kau tangata, Ko Sihova ē ha‘aku ofi ke fai pehē ki hoku ‘eiki ko e pani ‘a Sihova, ke ala hoku nima ki ai, he ko e pani ia ‘a Sihova."
    },
    {
      "verse": 7,
      "text": "Ko ia na‘e ta‘ofi ‘e Tēvita ‘ene kau tangata ‘aki ‘a e ngaahi lea ko ē, ‘o ‘ikai te ne tuku ke nau tu‘u kia Saula. Pea tu‘u atu ‘a Saula mei he ‘ana, ‘o ne fai hono fononga."
    },
    {
      "verse": 8,
      "text": "Pea tu‘u ‘a Tēvita, ‘o muimui atu, ‘o ne hū kitu‘a mei he ‘ana, ‘o ne ui ange kia Saula ‘o pehē, ‘Ēī ‘a e ‘afiona! Pea ‘i he kilo ‘a Saula ki mui, na‘e tō fo‘ohifo ‘a Tēvita ki he kelekele, ‘o fai ‘ene faka‘apa‘apa."
    },
    {
      "verse": 9,
      "text": "Pea fakatau folofola ‘a Tēvita kia Saula, Ko e hā ‘oku ke tokanga ai ki he lau ‘a e kakai, ‘o pehē, ‘Ē, ‘oku feinga ‘a Tēvita ke fai ha kovi kiate koe?"
    },
    {
      "verse": 10,
      "text": "Vakai, ko e ‘aho ni kuo me‘a ho fofonga ki he tuku koe ‘e Sihova he ‘aho ni ki hoku nima ‘i he ‘ana: pea na‘e lau ha ni‘ihi ke u tāmate‘i koe: ka u mamae‘i koe; pea u pehē, ‘E ‘ikai te u ala ki hoku ‘eiki, he ko e pani ‘a Sihova ia."
    },
    {
      "verse": 11,
      "text": "Kae‘uma‘ā ke ke me‘a mai, ‘alā; vakai ‘a e kapa ‘o ho kofu ‘oku ou to‘o; he ko e me‘a ‘i he‘eku tu‘usi ‘a e kapa ‘o ho kofu, kae ‘ikai te u tāmate‘i koe, ke ke ‘ilo ai mo vakai ‘oku ‘ikai ha kovi pe ha pau‘u ‘iate au, pea kuo ‘ikai te u hia kiate koe, ka ko koe ‘oku ke tuli ki he‘eku mo‘ui ke pō ia."
    },
    {
      "verse": 12,
      "text": "Ke fakamaau ‘e Sihova ‘i hota vaha‘a, pea ke sauni ‘e Sihova ma‘aku kiate koe; ka ‘e ‘ikai ala ki he ‘afiona ‘e hoku nima."
    },
    {
      "verse": 13,
      "text": "‘O hangē ko e lau ‘a e paloveepi ‘a e kakai mu‘a, ‘Oku tupu ‘a e pau‘u mei he pau‘u; ka ko hoku nima ‘e ‘ikai ala atu."
    },
    {
      "verse": 14,
      "text": "Ko e hā‘ele atu ‘a e Tu‘i ‘Isileli kia hai? Ko e hā ‘a e me‘a ‘oku tuli ki ai ‘a e ‘afiona? ko e kulī mate pē, ko e momo‘i kutufisi."
    },
    {
      "verse": 15,
      "text": "Ko ia, tuku ‘a e fakamaau kia Sihova, pea ke ne fakamaau ‘i hota vaha‘a, ‘o vakai, ‘o taukapo‘i ‘eku me‘a, mo faka‘osi hoku fakamaau."
    },
    {
      "verse": 16,
      "text": "Pea ‘i he ‘osi leva ‘e Tēvita ‘ene fakatau folofola pehē kia Saula, pea pehē ‘e Saula, Ko ho le‘o koā ena, tama Tēvita. Pea ofa‘aki ‘e Saula ‘ene fākafoa."
    },
    {
      "verse": 17,
      "text": "Pea ne pehē kia Tēvita, ‘Oku ke mā‘oni‘oni ange ‘iate au; he ko koe kuo ke fai lelei kiate au, ka u fai kovi ‘e au kiate koe."
    },
    {
      "verse": 18,
      "text": "Pea kuo ke fakamahino he ‘aho ni ‘a e lelei ho‘o ngāue kiate au: he neongo ne tuku au ‘e Sihova ki ho nima, kae ‘ikai te ke tāmate‘i au."
    },
    {
      "verse": 19,
      "text": "He ka ‘iloange ‘e ma‘u ‘e ha tangata hono fili, te ne tukuange lelei pē koā ke fai hono fononga? pea ‘ofa ke totongi lelei koe ‘e he ‘eiki koe‘uhi ko e me‘a kuo ke fai kiate au he ‘aho ni."
    },
    {
      "verse": 20,
      "text": "Pea ko eni, tā kuo u ‘ilo kuo pau te ke tu‘i, pea ‘e ma‘u ‘a e pule‘anga ‘o ‘Isileli ‘i ho nima."
    },
    {
      "verse": 21,
      "text": "Pea ko ia ke ke fuakava kiate au ‘ia Sihova, ‘Ilo ‘e koe, ‘o kapau te ke tu‘usi hoku hako ‘amui, pe tāmate‘i hoku hingoa mei he fale ‘o hoku tupu‘anga."
    },
    {
      "verse": 22,
      "text": "Pea fuakava ‘a Tēvita kia Saula. Pea ‘alu ‘a Saula ki ‘api, ka ka ‘alu hake ‘a Tēvita mo ‘ene kau tangata ki he toitoi‘anga."
    }
  ],
  "timestamp": "2025-08-08T15:54:33.919511"
}