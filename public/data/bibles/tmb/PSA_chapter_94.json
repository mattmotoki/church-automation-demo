{
  "book": "PSA",
  "book_name": "Psalms",
  "chapter": 94,
  "version_id": 1307,
  "url": "https://www.bible.com/bible/1307/PSA.94",
  "verses": [
    {
      "verse": 1,
      "text": "‘E SIHOVA, ‘a e ‘Otua ‘oku ‘a‘ana ‘a e sauni, ‘A e ‘Otua ‘oku ‘a‘ana ‘a e sauni, ulo mai."
    },
    {
      "verse": 2,
      "text": "Ma‘ama‘a hake ‘a e Fakamaau ‘o māmani: Fakaai ha totongi ki he fielahi."
    },
    {
      "verse": 3,
      "text": "‘E tuku ‘afē, ‘Eiki, ‘e he angahala– ‘E tuku ‘afē ‘e he angahala ‘enau pātapata?"
    },
    {
      "verse": 4,
      "text": "‘Oku nau pu‘aki ‘enau lau fiematamu‘a: ‘Oku fakamofutofuta ‘a e kau faikovi kotoa."
    },
    {
      "verse": 5,
      "text": "‘Oku nau laiki ho kakai, ‘e Sihova, Pea ‘oku nau fakamamahi ho tofi‘a."
    },
    {
      "verse": 6,
      "text": "Ko e uitou mo e muli ‘oku nau tāmatea, Pea nau fakapoongi ‘a si‘i paea."
    },
    {
      "verse": 7,
      "text": "Pea ‘oku nau pehē ‘oku ‘ikai sio ki ai ‘a IAA, Pea ko e ‘Otua ‘o Sēkope ‘oku ‘ikai te ne tokanga."
    },
    {
      "verse": 8,
      "text": "Tokanga ‘a kimoutolu ‘i he kakai ‘oku anga fakamanu: ‘Io, ‘a e kau vale, te mou poto fakakū?"
    },
    {
      "verse": 9,
      "text": "Ko ia na‘a ne hunuki ‘a e telinga, ‘o ‘ikai te ne ongo‘i koā? Pea ko ia na‘a ne ngaohi ‘a e mata, ‘o ‘ikai koā te ne sioa?"
    },
    {
      "verse": 10,
      "text": "Ko ia ‘oku ne fai ako ki he ngaahi pule‘anga, ‘o ‘ikai koā, te ne tautea? ‘A ‘ene ‘Afio ‘oku ne ako poto ki he tangata?"
    },
    {
      "verse": 11,
      "text": "‘Oku ‘ilo‘i ‘e Sihova ‘a e ngaahi fifili ‘a e tangata, Ko e koto launoa pē ia."
    },
    {
      "verse": 12,
      "text": "Monū‘ia ā ka ko e tangata ‘oku ke fai ako ki ai, ‘e IAA, Mo ke fakapoto‘i mei he lao ‘o e ‘Afiona."
    },
    {
      "verse": 13,
      "text": "Ke fakanonga ia mei he ngaahi ‘aho mala, Kae‘oua ke keli ‘a e luo ma‘a e angahala."
    },
    {
      "verse": 14,
      "text": "He ‘e ‘ikai teke‘i ‘e Sihova hono kakai, Pea ko hono tofi‘a ‘e ‘ikai te ne li‘aki."
    },
    {
      "verse": 15,
      "text": "He kuo pau ke foki ki he totonu ‘a e konisitūtone: Pea ‘e muimui ai ‘a e kau loto totonu fua pē."
    },
    {
      "verse": 16,
      "text": "Ko hai ‘e tu‘u hake ma‘aku ke fai mo e kau pau‘u? Ko hai ‘e fakama‘u hifo ke fai mo e kau fai kovi ma‘aku?"
    },
    {
      "verse": 17,
      "text": "Ka ne ta‘e‘oua ko hoku pāletu‘a ‘a Sihova, Pehē ne vave ‘a e nofo hoku laumālie ‘i he ongonoa."
    },
    {
      "verse": 18,
      "text": "Ka ‘i he‘eku pehē, Kuo heke hoku va‘e; Ko ho‘o ‘ofa, ‘Eiki, na‘a ne puke hake."
    },
    {
      "verse": 19,
      "text": "‘I he lahi ‘a e hoha‘a ‘i hoku loto ē Ko ho‘o ngaahi fakana‘a na‘e fakafiefia‘i hoku laumālie."
    },
    {
      "verse": 20,
      "text": "‘E lava ‘e he taloni ‘oku ‘i ai ‘a e fakamālohi ke fafale ki he ‘Afiona, ‘A ia ‘oku fa‘u lao fakamamahi ‘i he funga ‘o e folofola?"
    },
    {
      "verse": 21,
      "text": "‘Oku nau fakatefua fakakaiha‘akau mai ke to‘o ‘a e mo‘ui ‘a e ‘ata‘atā. Pea ‘oku nau fakamāumatea ‘a e ta‘ehalaia."
    },
    {
      "verse": 22,
      "text": "Ka na‘e ‘iate au ‘a Sihova mōku fu‘u taua; Pea ko hoku ‘Otua ko hoku makatu‘u hūfanga."
    },
    {
      "verse": 23,
      "text": "Pea na‘a ne fakafoki ki ai ha‘anautolu pē pau‘u, ‘Io, te ne faka‘auha ‘aki ‘a e kovi pē ‘anautolu; ‘E fai honau faka‘auha ‘e Sihova ko hotau ‘Otua."
    }
  ],
  "timestamp": "2025-08-08T15:55:35.986527"
}