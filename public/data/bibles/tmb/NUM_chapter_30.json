{
  "book": "NUM",
  "book_name": "Numbers",
  "chapter": 30,
  "version_id": 1307,
  "url": "https://www.bible.com/bible/1307/NUM.30",
  "verses": [
    {
      "verse": 1,
      "text": "PEA lea ‘a Mōsese ki he hou‘eiki ‘o e ngaahi matakali ‘o ha‘a ‘Isileli, ‘o pehē,"
    },
    {
      "verse": 2,
      "text": "Ko eni ‘a e me‘a kuo tu‘utu‘uni ‘e Sihova."
    },
    {
      "verse": 3,
      "text": "Ka ai ha tangata kuo ne fai ha tukumo‘ui kia Sihova, pe kuo ne fuakava ke ha‘i hono laumālie ‘aki ha tapu, ‘e ‘ikai te ne maumau ‘ene lea; te ne fai ‘a e me‘a kotoa kuo pu‘aki ‘e hono ngutu."
    },
    {
      "verse": 4,
      "text": "Pea kapau kuo fai ‘e ha fefine ha tukumo‘ui kia Sihova, ‘o ne fokotu‘u ha tapu kiate ia ‘i he fale ‘o ‘ene tamai ‘i he‘ene kei finemui;"
    },
    {
      "verse": 5,
      "text": "pea ‘oku fanongo ‘e he‘ene tamai ki he‘ene tukumo‘ui mo e tapu kuo ne ha‘i ‘aki hono laumālie, pea ‘oku fakalongo pē ‘e he‘ene tangata‘eiki: pea ‘e toki tu‘u pē ‘ene tukumo‘ui; mo e hā fua ha tapu kuo ne fokotu‘u ki hono laumālie, kae tu‘u pē."
    },
    {
      "verse": 6,
      "text": "Ka ‘o kapau ‘e ta‘ofi ia ‘e he tangata‘eiki ‘i he ‘aho ‘oku ne fanongo ki ai, ‘e ‘ikai tu‘u ha‘ane tukumo‘ui, pe ko e tapu kuo ne ha‘i ‘aki hono laumālie; pea ‘e fakamolemole ia ‘e Sihova, koe‘uhi na‘e ta‘ofi ia ‘e he‘ene tamai."
    },
    {
      "verse": 7,
      "text": "Pea kapau kuo ne momo‘i alafia; ‘osi, ‘oku ai ‘ene tukumo‘ui, pe ha ‘ohonoa hono ngutu, ‘o ne fokotu‘u ha tapu ki hono laumālie;"
    },
    {
      "verse": 8,
      "text": "pea ka fanongo ki ai ‘a e tangata, ‘o ‘ikai te ne lea ki ai ‘i he ‘aho ‘o ‘ene fanongo ki ai, pea ‘e toki tu‘u ‘ene tukumo‘ui; pea ko e tapu kuo ne fokotu‘u ki hono laumālie ‘e tu‘u ia."
    },
    {
      "verse": 9,
      "text": "Ka ‘o kapau ‘e ta‘ofi ia ‘e he tangata ‘i he ‘aho na‘a ne fanongo ki ai, pea ko ‘ene vete ia ‘a e tukumo‘ui ‘oku ‘iate ia mo e papūnoa ‘a hono ngutu, ‘a ia kuo ne ha‘i ‘aki hono laumālie: pea ‘e fakamolemole ia ‘e Sihova."
    },
    {
      "verse": 10,
      "text": "Ka ko e tukumo‘ui ‘a ha uitou, pe ko e fefine kuo vete, pe ko e hā ‘a e me‘a kuo ke ha‘i ‘aki hono laumālie, ‘e ‘iate ia ai pē."
    },
    {
      "verse": 11,
      "text": "Pea kapau na‘e fai ‘e he fefine ‘a e tukumo‘ui ‘i he fale ‘o hono husepāniti, pe na‘a ne fokotu‘u ha tapu ki hono laumālie, ‘o fuakava,"
    },
    {
      "verse": 12,
      "text": "kapau na‘e fanongo ki ai ‘e hono husepāniti, ‘o ne fakalongo pē, ‘o ‘ikai te ne ta‘ofi ia; pea ‘e toki tu‘u ‘ene tukumo‘ui kotoa pē, mo e hā fua ha me‘a tapu na‘a ne ha‘i ‘aki hono laumālie ‘e tu‘u ia."
    },
    {
      "verse": 13,
      "text": "Ka ‘o kapau na‘e mātu‘aki vete ia ‘e hono husepāniti ‘i he ‘aho na‘a ne fanongo ki ai; pea ‘e ‘ikai tu‘u ‘a e me‘a na‘e pu‘aki ‘e hono ngutu: pe ko ha tukumo‘ui pe ko ha tapu ki hono laumālie ‘e ‘ikai tu‘u; kuo vete ia ‘e hono husepāniti; pea ‘e fakamolemole ia ‘e Sihova."
    },
    {
      "verse": 14,
      "text": "‘Ilonga ha tukumo‘ui, pea ‘ilonga ha tapu kuo ne fuakava ki ai ke fakamamahi ‘aki hono laumālie, ko hono husepāniti ‘e tu‘u ai, pea ko hono husepāniti ‘e vete ai."
    },
    {
      "verse": 15,
      "text": "Ka ‘o kapau ‘e fakalongo ‘e hono husepāniti, ‘o ‘ikai ha lea ki ai mei he ‘aho ki he ‘aho, pea ko ‘ene fokotu‘u ia ‘ene ngaahi tukumo‘ui, pe ko e hā fua ha tapu ‘oku ‘iate ia: ‘oku ne fakapapau ia, koe‘uhi na‘e ‘ikai te ne lea kiate ia ‘i he ‘aho na‘a ne fanongo ki ai."
    },
    {
      "verse": 16,
      "text": "Ka ‘o kapau te ne ki‘i ta‘ofi ia kimui, ka na‘a ne fanongo ki ai, pea te ne fua ‘a e hia ‘a e fefine."
    },
    {
      "verse": 17,
      "text": "Ko eni ia ‘a e ngaahi tu‘utu‘uni na‘e fekau ‘e Sihova kia Mōsese, ki he vā ‘o e tangata mo hono uaifi, mo e vā ‘o e tangata mo hono ‘ōfefine, ‘oku kei finemui pea nofo ‘i he fale ‘o ‘ene tamai."
    }
  ],
  "timestamp": "2025-08-08T15:54:09.755771"
}