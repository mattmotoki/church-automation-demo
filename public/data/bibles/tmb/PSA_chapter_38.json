{
  "book": "PSA",
  "book_name": "Psalms",
  "chapter": 38,
  "version_id": 1307,
  "url": "https://www.bible.com/bible/1307/PSA.38",
  "verses": [
    {
      "verse": 1,
      "text": "‘EIKI, ‘oua te ke valoki au ‘i ho‘o houhau; Pea ‘oua na‘a fai ‘i he tuputāmaki ho‘o tautea au."
    },
    {
      "verse": 2,
      "text": "He ko ho‘o ngaahi ngahau ‘oku o‘o ‘ia kita, Pea ‘oku mōia au ‘e ho nima."
    },
    {
      "verse": 3,
      "text": "‘Oku ‘ikai ha ‘ila ‘e toe ‘i hoku kakano, koe‘uhi ko ho‘o mamahi na; ‘Oku ‘ikai ha mo‘ui ‘i hoku ngaahi hui koe‘uhi ko ‘eku hia."
    },
    {
      "verse": 4,
      "text": "He ko ‘eku ngaahi kovi kuo nau lōmaki‘i hoku ‘ulu: Hangē ha kavenga mamafa kuo nau ta‘omi au."
    },
    {
      "verse": 5,
      "text": "Ko hoku ngaahi kafo ‘oku namua‘a, ‘o pala pē, Ko e ‘ātunga ‘o ‘eku vale."
    },
    {
      "verse": 6,
      "text": "Kuo kulukia au: ‘oku ou fu‘u hanoku pē; Hangē ha tēngihia ‘eku ‘alu ma‘u pē."
    },
    {
      "verse": 7,
      "text": "He ko e koto vela hoku kongaloto: Pea ‘oku ‘ikai ha ‘ila ‘e toe ‘i hoku kakano."
    },
    {
      "verse": 8,
      "text": "Ko e koto ‘anga‘anga pē au, ko e koto laiki: Ne u kaila ‘i he to‘e ‘a hoku ‘atamai:"
    },
    {
      "verse": 9,
      "text": "‘E ‘Ātonai, ‘oku fe‘ao mo koe ‘eku fu‘u holi; Pea ‘oku ‘ikai puli mei he ‘Afiona ‘eku māpuhoi."
    },
    {
      "verse": 10,
      "text": "‘Oku tatū hoku mafu, Kuo li‘aki au ‘e hoku ngū: ‘Io, na‘a mo e maama ‘o hoku mata ‘oku ‘ikai kei ‘iate au."
    },
    {
      "verse": 11,
      "text": "Ko hoku ngaahi ‘ofa‘anga mo kaume‘a, ‘Oku nau faka‘ehi‘ehi mei hoku mala: ‘Oku fakamama‘o mo hoku kāinga."
    },
    {
      "verse": 12,
      "text": "Pea ko kinautolu ‘oku kumi ki he‘eku mo‘ui ‘oku nau fanga tauhele, Pea ko kinautolu ‘oku feinga haku kovi ‘oku nau lau fakapō ai pē, Pea nau fakakaukau kākā ‘i he ‘aho kotoa pē."
    },
    {
      "verse": 13,
      "text": "Ka ko au na‘a ku hangē ha tuli ‘eku ta‘eongona: ‘Ou hangē ha noa ‘oku ‘ikai mafa‘a hono fofonga."
    },
    {
      "verse": 14,
      "text": "‘Io, na‘a ku hangē ha tangata ‘oku ta‘etokanga, Ha taha ‘oku ‘ikai ha‘ane fakamatala."
    },
    {
      "verse": 15,
      "text": "He ko koe, Sihova, na‘a ku tu‘a ki ai: Ko koe te ke tali ma‘aku, ‘e hoku ‘Otua ko ‘Ātonai."
    },
    {
      "verse": 16,
      "text": "He na‘a ku pehē–Na‘a ai ha‘aku me‘a ke nau kakae, Na‘a nau hīkisia ‘i he heke hoku va‘e."
    },
    {
      "verse": 17,
      "text": "He ko au ‘oku ou meimei humu ai pē, Pea ko hoku hūkia ‘oku fe‘ao mo au ma‘u pē."
    },
    {
      "verse": 18,
      "text": "He na‘e pau ke u fakahā ‘eku kovi; Ko ‘eku hia ‘oku ou vaivai ai."
    },
    {
      "verse": 19,
      "text": "Pea ko hoku ngaahi fili ‘oku mo‘ui, pea ‘oku nau mālohi; Pea ko kinautolu ‘oku fehi‘a tu‘unga‘a pē kiate au ‘oku tokolahi."
    },
    {
      "verse": 20,
      "text": "Ko honau anga foki ke totongi ‘a e lelei ‘aki ‘a e kovi. Ko ia, ‘i he‘eku tuli ki he lelei na‘a nau fai hoku talatalaaki."
    },
    {
      "verse": 21,
      "text": "‘Oua te ke li‘aki au, ‘e Sihova: ‘Oua te ke hiki ‘o mama‘o meiate au, ‘e hoku ‘Otua."
    },
    {
      "verse": 22,
      "text": "Vave mai ke tokonia, ‘E ‘Ātonai ko hoku fakamo‘ui‘anga."
    }
  ],
  "timestamp": "2025-08-08T15:55:27.386887"
}