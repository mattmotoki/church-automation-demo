{
  "book": "2SA",
  "book_name": "2 Samuel",
  "chapter": 1,
  "version_id": 1307,
  "url": "https://www.bible.com/bible/1307/2SA.1",
  "verses": [
    {
      "verse": 1,
      "text": "PEA hili ‘a e pekia ‘a Saula, pea kuo foki ‘a Tēvita mei he taa‘i ‘o ha‘a ‘Amaleki, pea kuo ‘aho ua ‘ene nofo ‘i Sikilaki;"
    },
    {
      "verse": 2,
      "text": "‘iloange ‘i hono ‘aho tolu na‘e ha‘u ha tangata mei he ‘apitanga tau na‘e ‘ia Saula, pea kuo mahae hono kofu, pea kelekelea hono ‘ulu: pea ‘i he‘ene a‘u kia Tēvita, na‘a ne tōmape‘e ki he kelekele, ‘o fai ‘ene faka‘apa‘apa."
    },
    {
      "verse": 3,
      "text": "Pea lea ‘a Tēvita kiate ia, Ko ho‘o ha‘u mei fē? Pea tali ‘e ia, ko ‘eku hola mei he ‘apitanga tau ‘o ‘Isileli."
    },
    {
      "verse": 4,
      "text": "Pea pehē ‘e Tēvita kiate ia, Na‘e fēfē ‘a e me‘a? Fakamatala mai mu‘a. Pea tali ‘e ia, Kuo hola ‘a e kakai mei he tau, pea kuo tō foki honau tokolahi, ‘o pekia; kae‘uma‘ā kuo pekia ‘a Saula mo hono foha ko Sionatane."
    },
    {
      "verse": 5,
      "text": "Pea pehē ‘e Tēvita ki he tama na‘e ha‘u mo e ongoongo, Na‘a ke ‘ilo fēfē kuo pekia ‘a Saula mo hono foha ko Sionatane?"
    },
    {
      "verse": 6,
      "text": "Pea talanoa ‘a e tama na‘e ha‘u mo e ongoongo, Na‘a ku ‘alu fāinoa ki Mo‘unga Kilipoa, pea tā ko Saula ena ‘oku ne fokotu‘u hono tao, ‘o mālōlō ai; pea ko e tau sāliote ena mo e tau heka hoosi ‘oku tata‘o mai."
    },
    {
      "verse": 7,
      "text": "Pea ‘i he‘ene kilo ki tu‘a ‘o ne ‘ilo au, na‘a ne ui mai."
    },
    {
      "verse": 8,
      "text": "Pea u tali, Ko au eni. Pea ne me‘a mai, Ko hai koe?"
    },
    {
      "verse": 9,
      "text": "Pea u tali, Ko e ‘Amaleki au. Pea ne me‘a mai, Tu‘u mai mu‘a kiate au, ‘o tāmate‘i au, he kuo ma‘u au ‘e he ninimo, ka ‘oku kei kakato ‘eku mo‘ui."
    },
    {
      "verse": 10,
      "text": "Ko ia na‘a ku tu‘u kiate ia, ‘o u tāmate‘i; he na‘a ku ‘ilo ‘e ‘ikai te ne mo‘ui hili ‘ene tō: pea u to‘o ‘a e kalauni mei hono ‘ulu, mo e vesa mei hono nima, pea kuo u ha‘u mo au ki heni ki he feitu‘u na."
    },
    {
      "verse": 11,
      "text": "Pea ala ‘e Tēvita ki hono kofu, ‘o hae hifo; pea pehē foki ‘a e kau tangata na‘e ‘iate ia:"
    },
    {
      "verse": 12,
      "text": "pea nau tangi fetuki, mo ‘aukai, ‘o a‘u ki he efiafi, koe‘uhi ko Saula, pea koe‘uhi ko Sionatane ko hono foha, pea koe‘uhi ko e kakai ‘a Sihova, pea koe‘uhi ko e fale ‘o ‘Isileli; he‘enau tō ‘i he heletā."
    },
    {
      "verse": 13,
      "text": "Pea pehē ‘e Tēvita ki he tama na‘e ha‘u mo e ongoongo, Ko e tangata mei fē koe? Pea ne pehē, Ko e foha au ‘o ha motu‘a muli ko e ‘Amaleki."
    },
    {
      "verse": 14,
      "text": "Pea pehē ‘e Tēvita ki ai, Na‘e fēfē ho‘o fakata‘emālū‘ia ke ala ki he pani ‘a Sihova ke tāmate‘i?"
    },
    {
      "verse": 15,
      "text": "Pea ui ‘e Tēvita ki ha taha ‘a e kau tama, ‘o pehē, ‘Unu‘unu atu, ‘o taa‘i ia."
    },
    {
      "verse": 16,
      "text": "Pea ne taa‘i ia, ‘o ne pekia. Pea pehē ‘e Tēvita ki ai, Ko ho toto ‘oku ‘i ho tumu‘aki ‘o‘ou; he na‘e fakamo‘oni ‘e ho ngutu ‘o‘ou ho‘o me‘a, ho‘o pehē, Ko au na‘a ku tāmate‘i ‘a e pani ‘a e ‘Eiki."
    },
    {
      "verse": 17,
      "text": "Pea tēngihia ‘e Tēvita ‘a Saula mo hono foha ko Sionatane ‘aki ‘a e tangilāulau ko eni:"
    },
    {
      "verse": 18,
      "text": "pea ne fekau ke ako ‘a ha‘a Siuta ‘i he hiva na ko e Kaufana; vakai kuo tohi ia ‘i he tohi ko Sesa."
    },
    {
      "verse": 19,
      "text": "‘E ‘Isileli, kuo tāmate‘i ho‘o teunga ‘I he ngaahi potu mā‘olunga! ‘Oi, he tō ‘a e fa‘ahinga kaukaua!"
    },
    {
      "verse": 20,
      "text": "‘Oua ‘e tala ki Kati, ‘Oua ‘e fanongonongo ‘i he ngaahi hala ‘o ‘Asikeloni; Na‘a fiefia ai ‘a kau ta‘ahine Filisitia, Na‘a hākahaka ‘a e ‘ōfefine ‘o e kau ta‘ekamu na."
    },
    {
      "verse": 21,
      "text": "Ngaahi mo‘unga ‘o Kilipoa, ‘Oua ‘e hahau pe ‘uha kiate kimoutolu na, He li‘aki ai ‘a e pā ‘o e kau to‘a, Ko e pā ‘o Saula, hangē ne ‘ikai pani ia."
    },
    {
      "verse": 22,
      "text": "Mei he toto ‘o e tō, mei he ngako ‘o e to‘a, Ko e kaufana ‘a Sionatane na‘e ‘ikai sītu‘a, Pe foki nge‘esi ‘a e heletā ‘a Saula."
    },
    {
      "verse": 23,
      "text": "Ko e me‘a faka‘ofa mo masani ‘a e vā ‘o Saula mo Sionatane ‘i he‘ena mo‘ui, Pea ‘i he pekia na‘e ‘ikai te na māvae ai; Na‘a na vave ‘i he fanga ‘īkale, Na‘a na mālohi ‘i he fanga laione."
    },
    {
      "verse": 24,
      "text": "‘A ta‘ahine ‘Isileli, mou tēngihia ‘a Saula, ‘Ene ‘atu hamou kofu kulokula, Mo ni me‘a fakausousa, Mo fakaheka ki homou kofu ‘a e teunga koula."
    },
    {
      "verse": 25,
      "text": "‘Oi, he tō ‘a e fa‘ahinga kaukaua lolotonga ‘a e tau na! Si‘i Sionatane kuo tō ho ngaahi potu mā‘olunga!"
    },
    {
      "verse": 26,
      "text": "Hoto nāpa‘a koe‘uhi ko koe, ‘alā Sionatane: Ko ho‘o angalelei kiate au ko e me‘a kehe!"
    },
    {
      "verse": 27,
      "text": "‘Oi, he tō ‘a e fa‘ahinga kaukaua, Mo e fu‘u mahafu kuo ‘auha!"
    }
  ],
  "timestamp": "2025-08-08T15:54:36.648268"
}