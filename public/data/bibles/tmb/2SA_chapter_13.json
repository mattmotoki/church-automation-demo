{
  "book": "2SA",
  "book_name": "2 Samuel",
  "chapter": 13,
  "version_id": 1307,
  "url": "https://www.bible.com/bible/1307/2SA.13",
  "verses": [
    {
      "verse": 1,
      "text": "PEA hili ia na‘e hoko ‘a e me‘a ko eni, Tokua na‘e ‘i ai ‘a e tuofefine hōihoifua ‘o ‘Apisalome, ko e foha ‘o Tēvita, na‘e hingoa ko Tema; pea na‘e ‘ofa ki ai ‘a e foha ‘o Tēvita ko ‘Amanoni."
    },
    {
      "verse": 2,
      "text": "Pea na‘e keina ‘a e loto ‘o ‘Amanoni koe‘uhi ko hono tuofefine ko Tema, ‘o ne mahaki: he ko e tāupo‘ou ia, pea na‘e ha faingata‘a kia ‘Amanoni ke ne fai ha momo‘i me‘a kiate ia."
    },
    {
      "verse": 3,
      "text": "Pea na‘e ai hano kaume‘a ‘o ‘Amanoni na‘e hingoa ko Sionatapi, ko e foha ‘o Sima ko e tokoua ‘o Tēvita: pea ko e tangata mohu fakakaukau ‘a Sionatapi."
    },
    {
      "verse": 4,
      "text": "Pea ne lea ange ki ai, Ko e hā ‘oku ke tutue pehē ai, ‘alo ‘o e tu‘i, ‘i he pongipongi kotoa pē? ‘ikai te ke tala mai? Pea pehē ‘e ‘Amanoni kiate ia, ‘Oku ou ‘ofa kia Tema, ko e tuofefine ‘o hoku tokoua ko ‘Apisalome."
    },
    {
      "verse": 5,
      "text": "Pea pehē ‘e Sionatapi kiate ia, Tokoto ‘i ho mohenga, pea ke lau ‘oku ke mahaki; pea ka ha‘u ho‘o ‘eiki ke ‘a‘ahi kiate koe, ke ke lea kiate ia, ‘o pehē, Ke ha‘u mu‘a hoku tuofefine ko Tema, ‘o fafanga au, ‘o ngaohi ‘a e me‘akai ‘i hoku ‘ao ke u sio ki ai, pea u kai mei hono nima."
    },
    {
      "verse": 6,
      "text": "Ko ia na‘e tokoto ‘a ‘Amanoni, ‘o mahaki loi, pea hā‘ele mai ‘a e tu‘i ke ‘a‘ahi kiate ia; pea fakatau folofola ‘e ‘Amanoni ki he tu‘i, Tuku mu‘a ke ha‘u hoku tuofefine ko Tema, ‘o ngaohi ‘i hoku ‘ao ha ongo keke ifo, ka u tokoni mei hono nima."
    },
    {
      "verse": 7,
      "text": "Pea ‘alu ‘a e fekau ‘a Tēvita ki he fale ‘o Tema ‘o fakahā, ‘Alu mu‘a ki he fale ‘o ho tuonga‘ane ko ‘Amanoni, ‘o ngaohi ha‘ane me‘a tokoni."
    },
    {
      "verse": 8,
      "text": "Pea ‘alu ange ‘a Tema ki he fale ‘o hono tuonga‘ane ko ‘Amanoni; ka ‘oku tokoto ia. Pea ne to‘o ‘a e takaonga mā, ‘o ne natu, ‘o ne ngaohi keke ifo ‘i hono ‘ao, ‘o ne fakapaku ‘ani keke."
    },
    {
      "verse": 9,
      "text": "Pea ne to‘o ‘a e fakapaku, ‘o ne lilingi ia ‘i hono ‘ao; ka na‘e ‘ikai te ne fie tali. Pea lea hake ‘e ‘Amanoni, Hū ki tu‘a ‘a e tangata kotoa pē. Pea na‘e hū ki tu‘a ‘a e tangata kotoa pē."
    },
    {
      "verse": 10,
      "text": "Pea pehē ‘e ‘Amanoni kia Tema, ‘Omi ‘a e me‘akai ki falemohe, pea ke fafanga au. Pea to‘o ‘e Tema ‘a e ngaahi keke kuo ne ngaohi, ‘o ne ‘ave ki hono tuonga‘ane ko ‘Amanoni ki he falemohe."
    },
    {
      "verse": 11,
      "text": "Pea ‘i he‘ene ‘omi ke ofi kiate ia ke ne kai, na‘a ne puke ‘a e fefine, ‘o ne pehē, Nga‘ata, ha‘u ā ke ta mohe."
    },
    {
      "verse": 12,
      "text": "Pea tali ‘a e fefine, ‘Oua, nga‘ata, ‘oua te ke fakalielia‘i au; he ‘oku ‘ikai ke fai ha me‘a pehē ‘i ‘Isileli: ‘oua te ke fai ‘a e vale ko eni."
    },
    {
      "verse": 13,
      "text": "Pea ko au te u ‘ave ki fē hoku fakamaa‘i? Pea ko koe foki te ke hoko ‘o hangē ha taha ‘o e kau vale ‘o ‘Isileli. Pea ko eni, ke ke lea mu‘a ki he tu‘i; he tala‘ehai te ne ta‘ofi au meiate koe."
    },
    {
      "verse": 14,
      "text": "Ka ka ‘ikai te ne tokanga ki hono le‘o: pea kuo ne mālohi ‘iate ia, ko ia na‘a ne tohotoho‘i ia, ‘o na mohe."
    },
    {
      "verse": 15,
      "text": "Pea toki fehi‘a ‘e ‘Amanoni kiate ia–ko e fehi‘a ka ko ha fehi‘a, he ko ‘ene fehi‘a kiate ia na‘e lahi ‘i he‘ene ‘ofa ‘anenai. Ko ia na‘e pehē ki ai ‘e ‘Amanoni, Tu‘u, ‘o ‘alu."
    },
    {
      "verse": 16,
      "text": "Pea tali ‘a e fefine ki ai, ‘Oua, he koe‘uma‘ā ho‘o kapusi au; he ko e kovi lahi hake ia ‘i he kovi ko ē kuo ke fai. Ka ka ‘ikai tokanga ia ki ai."
    },
    {
      "verse": 17,
      "text": "Pea ne ui ange ‘ene talavou na‘e tauhi kiate ia, ‘o ne pehē, Kapusi mu‘a ‘a e fefine ni kitu‘a, ‘o fakama‘u ‘a e matapā ki ai."
    },
    {
      "verse": 18,
      "text": "Ka na‘e ‘i he fefine ha kofu pulepule: he na‘e pehē ‘a e kofu ‘o e ngaahi ‘ōfefine ‘o e tu‘i na‘e tāupo‘ou. Ka ka fakahū ia kitu‘a ‘e he‘ene tauhi, ‘o ne fakama‘u leva ‘a e matapā."
    },
    {
      "verse": 19,
      "text": "Pea ‘ai ‘e Tema ‘a e efuefu ki hono ‘ulu, ‘o ne hae ‘a e kofu pulepule kuo ne kofu, ‘o ne ‘ai hono nima ki hono ‘ulu, ‘o ne tangi tu‘u ki hono ‘api."
    },
    {
      "verse": 20,
      "text": "Pea lea kiate ia ‘e hono tuonga‘ane ko ‘Apisalome, Kuo ‘iate koe ‘a ‘Amanoni ko ho tuonga‘ane, ‘inē? Pea ko eni nga‘ata, longo pē mu‘a: ko ho tuonga‘ane ia: ‘oua ‘e mamafa ki ai ho loto. Ko hono ō ia na‘e nofo maumau‘ia ai ‘a Tema ‘i he fale ‘o hono tuonga‘ane ko ‘Apisalome."
    },
    {
      "verse": 21,
      "text": "Pea fanongo ‘a Kingi Tēvita ki he ngaahi me‘a ko ia, pea ne tuputāmaki ‘aupito."
    },
    {
      "verse": 22,
      "text": "Ka ko ‘Apisalome na‘e ‘ikai te ne momo‘i lea kia ‘Amanoni ‘i ha lelei pe ha kovi: he na‘a ne fehi‘a kia ‘Amanoni koe‘uhi ko ‘ene fakalielia‘i hono tuofefine ko Tema."
    },
    {
      "verse": 23,
      "text": "Pea hili ‘a e ta‘u kātoa ‘e ua tokua, na‘e ‘ia ‘Apisalome ha kau kosi sipi ‘i Peali-Hasoa, ‘a ia ‘oku ‘i he tafa‘aki ‘o ‘Ifalemi: pea na‘e tala ‘e ‘Apisalome ki he fale‘alo kātoa."
    },
    {
      "verse": 24,
      "text": "Pea ha‘u ‘a ‘Apisalome ki he tu‘i, ‘o ne fakatau folofola ange, ‘Oku ai ha me‘a ‘oku ou lele mai ai, ko e kau kosi sipi ‘oku ‘iate au, ke me‘a mai mu‘a ‘a e ‘afiona mo ho‘o kau tamaio‘eiki ka tau ō."
    },
    {
      "verse": 25,
      "text": "Pea folofola mai ‘a e tu‘i kia ‘Apisalome, ‘Oua, tama, ‘oua na‘a mau ‘alu kātoa na‘a ke mafasia ai. Pea neongo ‘ene tūkuingata hono fai; kae ‘ikai finangalo ia ke ‘alu, ka ne tala monū pē ki ai."
    },
    {
      "verse": 26,
      "text": "Pea pehē ‘e ‘Apisalome, Pea ka ‘ikai, pea tuku mai mu‘a hoku tokoua ko ‘Amanoni ke mau ō. Pea folofola ki ai ‘a e tu‘i, Pea ko ho‘omou ō mo ia koe‘uma‘aki?"
    },
    {
      "verse": 27,
      "text": "Kae vivili atu ‘e ‘Apisalome, ko ia na‘a ne tuku atu ‘a ‘Amanoni mo e fale‘alo kātoa ke nau ō."
    },
    {
      "verse": 28,
      "text": "Pea tu‘utu‘uni ‘e ‘Apisalome ki he‘ene kau talavou, ‘ō pehē, Mou vakai lelei ka māfana ‘a e loto ‘o ‘Amanoni he‘ene uaine‘ia; pea ka u ka pehē atu, Taa‘i ‘a ‘Amanoni, pea mou tāmate‘i ia; ‘oua te mou manavahē, ‘ikai ko au kuo u kouna kimoutolu? Mou lototo‘a, ‘o fai ngali tangata."
    },
    {
      "verse": 29,
      "text": "Pea fai ‘e he kau tamaio‘eiki ‘a ‘Apisalome kia ‘Amanoni, ‘o hangē ko ‘ene tu‘utu‘uni. Toki tutu‘u ‘a e fale‘alo kotoa, ‘o heka takitaha ki he‘ene miuli, ‘o hola."
    },
    {
      "verse": 30,
      "text": "Pea lolotonga ‘enau fononga na‘e ‘omi hono tala kia Tēvita, ‘o pehē, Kuo taa‘i ‘e ‘Apisalome ‘a e fale‘alo kotoa, pea ‘oku ‘ikai ke toe hanau toko taha."
    },
    {
      "verse": 31,
      "text": "Pea tu‘u ‘a e tu‘i, ‘o ne hae hifo hono kofu, ‘o ne tekefili ‘i he kelekele; pea ko ‘ene kau tamaio‘eiki kotoa na‘a nau mate tu‘u pē kuo ‘osi hae honau kofu."
    },
    {
      "verse": 32,
      "text": "Pea fokotu‘u mai ‘e Sionatapi ko e foha ‘o e tokoua ‘o Tēvita ko Sima, ‘o ne fakatau folofola ange, Ke ‘oua na‘a pehē ‘e he ‘afiona kuo nau tāmate‘i ‘a e tu‘unga talavou kotoa ‘i he fale‘alo; ka ko ‘Amanoni toko taha pē kuo pekia: he na‘e mahino mei he lea ‘a ‘Apisalome kuo pau ‘a e me‘a, talu ‘a e ‘aho ‘o ‘ene fakalielia‘i hono tuofefine ko Tema."
    },
    {
      "verse": 33,
      "text": "Pea ko ia ke ‘oua na‘a fakahū ‘a e me‘a ki he finangalo ‘o e ‘afiona ke pehē kuo pekia ‘a e fale‘alo kotoa: he ko ‘Amanoni toko taha pē kuo pekia."
    },
    {
      "verse": 34,
      "text": "Ka na‘e hola ‘a ‘Apisalome. Pea sio atu ‘e he tama taulama, ‘o ne vakai, tā ko e fu‘u kakai ē ‘oku ha‘u mei he hala ‘i hono tu‘a ‘i he tafa‘aki mo‘unga."
    },
    {
      "verse": 35,
      "text": "Pea fakatau folofola ‘a Sionatapi ki he tu‘i, ‘Āua, ko e fale‘alo ia ‘oku ha‘u: hangē ko e lau ‘a ho‘o tamaio‘eiki ko au, pea ‘oku pehē ‘ene hoko."
    },
    {
      "verse": 36,
      "text": "Pea ‘i he ‘osi ‘ene lea, ‘iloange na‘e ha‘u ‘a e fale‘alo, pea nau ofa ‘enau fu‘u fākafoa, pea tangi foki ‘a e tu‘i, mo ‘ene kau tamaio‘eiki kotoa–ko e tangi ka ko ha tangi!"
    },
    {
      "verse": 37,
      "text": "Pea ko ‘Apisalome na‘e hola, ‘o ‘alu kia Talimai foha ‘o ‘Amihuli ko e Tu‘i Kēsuli. Pea ne tēngihia hono foha ‘i he ‘aho kotoa pē."
    },
    {
      "verse": 38,
      "text": "Ko ia, ne hola ‘a ‘Apisalome, pea kuo ne ‘alu ki Kēsuli, pea ne ta‘u tolu ai."
    },
    {
      "verse": 39,
      "text": "Pea na‘e holi ‘a e loto ‘o Kingi Tēvita ke ‘alu atu kia ‘Apisalome: he kuo ne lelu ‘ia ‘Amanoni, he kuo pekia ia."
    }
  ],
  "timestamp": "2025-08-08T15:54:38.490364"
}