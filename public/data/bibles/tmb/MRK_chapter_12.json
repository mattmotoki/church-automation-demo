{
  "book": "MRK",
  "book_name": "Mark",
  "chapter": 12,
  "version_id": 1307,
  "url": "https://www.bible.com/bible/1307/MRK.12",
  "verses": [
    {
      "verse": 1,
      "text": "PEA ne hanga ‘o lea kiate kinautolu ‘i he ngaahi fakatātā. Tokua na‘e tō ha ngoue vaine ‘e ha tangata, pea na‘a ne ‘aa‘i takai, mo ne foa ha luoki kālepi, mo ne langa ai ha taua, pea na‘a ne tuku ke lisi ‘e ha kau fa‘a, pea ne ‘alu ki muli."
    },
    {
      "verse": 2,
      "text": "Pea ‘i he hoko hono to‘ukai, na‘a ne fekau ha tamaio‘eiki ki he kau fa‘a ke ma‘u mei he kau fa‘a ha ‘inasi he ngaahi fua ‘o e ngoue."
    },
    {
      "verse": 3,
      "text": "Ka na‘a nau puke ia ‘o haha, mo nau fakafoki mola ia."
    },
    {
      "verse": 4,
      "text": "Pea ne toe fekau atu kiate kinautolu ha tamaio‘eiki kehe; pea ko e toko taha ko ia ne nau foa‘i hono ‘ulu, mo pā‘usi‘i."
    },
    {
      "verse": 5,
      "text": "Pea ne fekau atu mo ha taha; pea nau tāmate‘i ia; pea ai mo ha tokolahi kehe; pea nau haha ha ni‘ihi, mo tāmate‘i ha ni‘ihi."
    },
    {
      "verse": 6,
      "text": "Na‘e kei toe ha toko taha ke fekau, ko hono foha pele; pea na‘a ne tuku atu fakamui ia kiate kinautolu, ko ‘ene pehē, Te nau toka‘i hoku foha."
    },
    {
      "verse": 7,
      "text": "Ka ko e kau fa‘a ko ia na‘a nau fetālaaki ‘o pehē, Ko e hoko ‘ena; ‘ē, tau tāmate‘i mu‘a ia, pea ‘e ‘otautolu ‘a e tofi‘a."
    },
    {
      "verse": 8,
      "text": "Pea nau puke ia ‘o tāmate‘i, ‘o nau toho ia ki he tua‘ā ngoue."
    },
    {
      "verse": 9,
      "text": "Ko e ha nai ha me‘a ‘e fai ‘e he ‘eiki ‘o e ngoue vaine? Te ne hoko mai, ‘o faka‘auha ‘a e kau fa‘a, pea te ne tuku ‘a e ngoue vaine ki ha ni‘ihi kehe."
    },
    {
      "verse": 10,
      "text": "‘Io, ne ‘ikai te mou lau ‘a e kupu‘i folofola ko ia? Ko e maka ne fakatale‘i ‘e he kau tufunga Kuo hoko ‘o tuliki tau‘olunga:"
    },
    {
      "verse": 11,
      "text": "Ko e me‘a mei he ‘Eiki ia, Pea fakaofo ki hotau mata."
    },
    {
      "verse": 12,
      "text": "Pea nau feinga ke puke ia, ka nau manavahē ki he kakai: he na‘a nau ‘ilo kuo ne lea ‘aki ‘a e fakatātā ke tau kiate kinautolu: pea nau tuku ia ‘o nau ‘alu."
    },
    {
      "verse": 13,
      "text": "Pea nau fekau ange kiate ia ha ni‘ihi ‘o e kau Fālesi, pea mo e ni‘ihi he fa‘ahi ‘a Hēlota, ke tauhele ia ‘i he alea."
    },
    {
      "verse": 14,
      "text": "Pea nau omi ‘o pehē kiate ia, Tangata‘eiki, ‘oku mau ‘ilo ‘oku ke mo‘oni koe, pea ‘oku ‘ikai te ke toka‘i ha toko taha: koe‘uhi ‘oku ‘ikai te ke filifilimānako, ka ‘oku ke ako totonu ‘aki ‘a e hala ‘o e ‘eiki. Pe ‘oku ngofua ke tukuhau kia Sisa, pe ‘ikai? te mau ‘ange, pe ‘ikai?"
    },
    {
      "verse": 15,
      "text": "Ka ka vakai ‘e ia ‘enau olo, ‘o ne pehē kiate kinautolu, Ko e ha ‘oku mou ‘ahi‘ahi‘i ai au? ‘omi kiate au ha fo‘i tēnali ke u mamata ange."
    },
    {
      "verse": 16,
      "text": "Pea nau ‘omi. Pea pehē ‘e ia kiate kinautolu, Ko e fofonga ‘ena mo e hingoa ‘o hai? Pea nau tali, ‘o Sisa."
    },
    {
      "verse": 17,
      "text": "Pea pehē ‘e Sīsū, ‘ange kia Sisa ‘a e ngaahi me‘a ‘a Sisa, pea ki he ‘Otua ‘a e ngaahi me‘a ‘a e ‘Otua. Pea nau ofo ‘iate ia."
    },
    {
      "verse": 18,
      "text": "Pea omi kiate ia ha kau Sātusi, ko e fa‘ahinga ‘oku lau ‘oku ‘ikai ha toetu‘u; pea nau hanga ‘o fehu‘i kiate ia, ‘o pehē,"
    },
    {
      "verse": 19,
      "text": "Tangata‘eiki, na‘e tohi mai ‘a Mōsese, ‘o pehē, Kapau ‘e pekia ha taha ‘i ha tautehina, ‘o ne tuku hono finemotu‘a, kae ‘ikai ha fānau; pea ke ma‘u ‘e hono tokoua ‘a e finemotu‘a, ‘o fakatupu ai ha hako ki hono tokoua."
    },
    {
      "verse": 20,
      "text": "Na‘e ai ha tu‘unga me‘a ‘e toko fitu, ko e tautehina; pea na‘e ma‘u uaifi ‘a e ‘uluaki; pea na‘e pekia ia ta‘ehano hako."
    },
    {
      "verse": 21,
      "text": "Pea ma‘u ‘a e fefine ‘e hono ua; pea pekia mo ia, ‘o ‘ikai hano hako; pea pehē tofu pē mo hono toko tolu;"
    },
    {
      "verse": 22,
      "text": "Mo e toko fitu kātoa, kae ‘ikai ha hako. Pea kuo nau ‘osi kotoa pē, pea toki pekia mo e fefine."
    },
    {
      "verse": 23,
      "text": "Te ne hoko ‘i he toetu‘u ko e uaifi ‘o hai ‘iate kinautolu? he ko e toko fitu kātoa na‘e ma‘u ia ko honau uaifi."
    },
    {
      "verse": 24,
      "text": "Pea pehē ‘e Sīsū kiate kinautolu, ‘ikai ko hono ‘uhinga ia ‘oku mou hē ai; ko e ta‘e te mou ‘ilo ‘a e Tohitapu, kae‘uma‘ā ‘a e māfimafi ‘o e ‘Otua?"
    },
    {
      "verse": 25,
      "text": "He ka toetu‘u leva ‘a e kakai mei he pekia, ‘e ‘ikai ha ma‘u uaifi, pe ha ma‘u husepāniti; ka te nau hangē ko e kau ‘āngelo ‘i Hēvani."
    },
    {
      "verse": 26,
      "text": "Ka ko e me‘a ki he pekia, ‘a ‘enau toetu‘u, ne ‘ikai te mou lau koā ‘i he Tohi ‘a Mōsese ‘i he vahe ‘oku kau ki he Talatala‘āmoa, ‘a e folofola ‘a e ‘Otua kiate ia, ‘o pehē, Ko au ko e ‘Otua ‘o ‘Epalahame, mo e ‘Otua ‘o ‘Aisake, mo e ‘Otua ‘o Sēkope?"
    },
    {
      "verse": 27,
      "text": "‘Oku ‘ikai ko e ‘Otua ia ‘o e mate, ka ‘o e mo‘ui. ‘Oku mou hē lahi."
    },
    {
      "verse": 28,
      "text": "Pea na‘e ‘unu‘unu mai ha toko taha ‘o e kau sikalaipe, ko ‘ene fanongo ki he‘enau fakafekiki, mo ‘ene ‘ilo kuo mālō ‘ene tali kiate kinautolu; pea na‘a ne fai ha fehu‘i kiate ia, ‘o pehē, Ko e fa‘ahinga tu‘utu‘uni fē ‘oku tu‘ukimu‘a ‘aupito?"
    },
    {
      "verse": 29,
      "text": "Pea na‘e tali ‘e Sīsū, ‘oku tu‘ukimu‘a ‘a ‘eni, Fanongo mai, ‘a ‘Isileli; ko e ‘Eiki ko hotau ‘Otua, ko e ‘Eiki pē taha ia:"
    },
    {
      "verse": 30,
      "text": "Pea te ke ‘ofa ki he ‘Eiki ko ho ‘Otua, ‘o fai ‘aki ‘a e kotoa ‘o ho loto, mo e kotoa ‘o ho laumālie, mo e kotoa ‘o ho ‘atamai, mo e kotoa ‘o ho ivi."
    },
    {
      "verse": 31,
      "text": "Ko eni ‘a hono ua, Te ke ‘ofa ki ho kaungā‘api, ‘o hangē ko ho‘o ‘ofa kiate koe. ‘Oku ‘ikai mo ha tu‘utu‘uni ‘e mamafa ange ‘i he ongo tu‘utu‘uni ko eni."
    },
    {
      "verse": 32,
      "text": "Pea pehē ‘e he sikalaipe kiate ia, Mālō, Tangata‘eiki, mo‘oni ho‘o lau: ‘oku taha pē ia, pea ‘oku ‘ikai hano ua:"
    },
    {
      "verse": 33,
      "text": "pea ko ‘ete ‘ofa kiate ia ‘aki ‘a e kotoa ‘o hoto loto, mo e kotoa ‘o hoto ‘atamai, mo e kotoa ‘o hoto ivi, pea mo ‘ete ‘ofa ki hoto kaungā‘api ‘o hangē ko ‘ete ‘ofa kia kita, ‘oku hulu noa pē ia ‘i he ‘atu ‘o e ngaahi feilaulau li‘aki, pe ko e ngaahi ‘inasi."
    },
    {
      "verse": 34,
      "text": "Pea ‘i he vakai ‘e Sīsū ki he tangata kuo fakapotopoto ‘ene tali, na‘a ne pehē ki ai, ‘oku ‘ikai te ke mama‘o koe mei he Pule‘anga ‘o e ‘Otua. Pea na‘e ‘ikai toe ‘i ai ha toko taha ‘e fakato‘oto‘a ke fai ha fehu‘i kiate ia."
    },
    {
      "verse": 35,
      "text": "Pea na‘e fokotu‘u atu ‘e Sīsū ha lea lolotonga ‘ene faiako ‘i he Temipale, ‘o pehē, ‘Oku fēfē ‘a e lau ‘a e kau sikalaipe, ‘o pehē, Ko e Mīsaia ko e Hako ‘o Tēvita ia?"
    },
    {
      "verse": 36,
      "text": "He ko Tēvita, ‘i he hā‘ele mai ‘a e Laumālie Mā‘oni‘oni kiate ia, na‘a ne pehē ‘e ia, Ne folofola ‘e he ‘Eiki ki hoku ‘Eiki, Nofo koe ‘i hoku to‘omata‘u, Kae‘oua ke u ‘ai ho ngaahi fili ki ho lalo va‘e."
    },
    {
      "verse": 37,
      "text": "Ko Tēvita ‘oku ne ui ia ko hono ‘Eiki; pea fēfē ai koā ‘a e lau ko hono hako ia? Pea mālie‘ia ‘a e fu‘u fakataha ‘o e kakai ‘i he‘enau fanongo kiate ia."
    },
    {
      "verse": 38,
      "text": "Pea ‘i he‘ene faiako na‘a ne pehē, Mou faka‘ehi‘ehi mei he kau sikalaipe, ‘a ia ko honau manako ke ‘eve‘eva mo e kofu faka‘ilonga, pea ke faka‘apa‘apa‘ia ‘i he ngaahi mala‘e fakatau,"
    },
    {
      "verse": 39,
      "text": "Pea ke nofo ki mu‘a ‘i he falelotu, pea ke tokoto ki mu‘a ‘i ha kātoanga:"
    },
    {
      "verse": 40,
      "text": "ko e fa‘ahinga ‘oku nau folo kotoa ‘a e ngaahi ‘api ‘o si‘i kau uitou, pea nau mounu ‘aki ‘enau fa‘a lotu lōloa: ‘e ma‘u ‘e he kau siana ko ia ha tautea ‘oku kehe ange."
    },
    {
      "verse": 41,
      "text": "Pea nofo ia ‘o hanga ki he seifi, ‘o ne vakai ki he anga ‘o e lī pa‘anga ‘a e kakai ki he seifi: pea na‘e ‘i ai ha tokolahi koloa‘ia na‘a nau lī me‘a lahi."
    },
    {
      "verse": 42,
      "text": "Pea ha‘u ha toko taha, ko ha fefine uitou masiva, ‘o ne lī ha ongo ki‘i pa‘anga kapa, ‘a ia ‘oku konga sēniti pē lau fakataha."
    },
    {
      "verse": 43,
      "text": "Pea ne ui ange ‘ene kau ako, ‘o ne pehē kiate kinautolu, Ko au ē, ‘oku ou tala atu, ko si‘i fefine uitou ni, ‘a e masiva ni, kuo hulu ‘ene lī ‘iate kinautolu kotoa pē kuo lī ki he seifi:"
    },
    {
      "verse": 44,
      "text": "he ko kinautolu kotoa pē na‘a nau lī mei he pa‘anga hulu ‘o ‘enau koloa; ka ka fusimo‘omo ‘a si‘i fefine ni, ka ne lī ‘a e me‘a kotoa na‘a ne ma‘u, ‘io, hono kotoa ‘o e me‘a na‘a ne mo‘ui ‘aki."
    }
  ],
  "timestamp": "2025-08-08T15:57:06.304429"
}