{
  "book": "1CH",
  "book_name": "1 Chronicles",
  "chapter": 22,
  "version_id": 1307,
  "url": "https://www.bible.com/bible/1307/1CH.22",
  "verses": [
    {
      "verse": 1,
      "text": "PEA fekau ‘e Tēvita ke tānaki ‘a e hako‘i kehe na‘e ‘i he fonua ‘o ‘Isileli;"
    },
    {
      "verse": 2,
      "text": "pea ne fokotu‘u ha ni‘ihi ke tufunga maka, ke hele maka tapafā, ke langa ‘aki ‘a e fale ‘o ‘Elohimi."
    },
    {
      "verse": 3,
      "text": "Pea tokonaki ‘e Tēvita ke lahi ‘a e ‘aione ki he fa‘o ki he ngaahi lau matapā ‘o e ngaahi hū‘anga, mo e ngaahi hīnisi: ko e palasa lahi foki ta‘elava hono fua;"
    },
    {
      "verse": 4,
      "text": "ko e ‘akau sita foki ta‘efa‘alaua: he na‘e ‘omi ‘akau sita kia Tēvita ‘e he kau Saitoni mo e kau Taia, ‘o fu‘u lahi."
    },
    {
      "verse": 5,
      "text": "He na‘e pehē ‘e Tēvita, Ko hoku foha ko Solomone ko e tamasi‘i kei ngāvaivai, ka ko e fale ‘e langa mo‘o Sihova ‘e hulu ‘aupito, pea a‘u ki he ngaahi fonua kotoa hono ongoongo, mo hono lāngilangi‘ia: ko ia ‘e lelei ‘eku tokonaki ki ai. Pea fai ‘e Tēvita ha fu‘u tokonaki ‘i he‘ene kei mo‘ui."
    },
    {
      "verse": 6,
      "text": "Pea ne ui ange hono foha ko Solomone, ‘o ne fai tu‘utu‘uni ki ai, ke langa ha fale mo‘o Sihova ko e ‘Otua ‘o ‘Isileli."
    },
    {
      "verse": 7,
      "text": "Pea folofola ‘a Tēvita kia Solomone, Tama, ko au foki na‘e ‘i hoku loto ke langa ha fale ki he huafa ‘o Sihova ko hoku ‘Otua."
    },
    {
      "verse": 8,
      "text": "Ka na‘e ta‘ofi au ‘e he folofola ‘a Sihova, ‘o pehē, Ko e toto lahi kuo ke lilingi, pea ko e ngaahi fu‘u tau kuo ke fai: ‘e ‘ikai te ke langa ‘e koe ha fale ki hoku hingoa; he ‘oku fe‘ao mo au ‘a e ngaahi fu‘u toto kuo ke lilingi ki he kelekele."
    },
    {
      "verse": 9,
      "text": "Vakai, ‘e ai ha foha ‘e fā‘ele‘i kiate koe, ‘a ia te ne hoko ko e taha melino; he te u fakanonga ia mei hono ngaahi fili takatakai: he ko SOLOMONE ai pē hono hingoa (ko KOTO MELINO), pea te u ‘atu ki ‘Isileli ‘a e melino mo e nonga ‘i hono taimi."
    },
    {
      "verse": 10,
      "text": "Ko ia ia te ne langa ha fale ki hoku hingoa; pea te ne nofo kiate au ko e foha, pea te u nofo kiate ia ko e tamai; pea te u fokotu‘u ma‘u hono taloni mo ‘ene pule ki ‘Isileli ‘o ta‘engata."
    },
    {
      "verse": 11,
      "text": "Pea ko eni, tama, ke ‘iate koe ‘a Sihova: pea ‘ofa ke ke tu‘umālie, pea ke langa ‘a e fale ‘o Sihova ko ho ‘Otua, ‘o hangē ko ‘ene folofola ‘iate koe."
    },
    {
      "verse": 12,
      "text": "Kehe pē ke ‘atu kiate koe ‘e Sihova ‘a e fakapotopoto mo e ‘ilome‘a, pea fakafai ‘iate koe ‘ene tu‘utu‘uni ki ‘Isileli; pea ‘ofa ke ke tauhi ‘a e lao ‘o Sihova ko ho ‘Otua."
    },
    {
      "verse": 13,
      "text": "Te ke toki tu‘umālie ‘o kapau te ke tokanga ke fai ‘a e ngaahi fekau mo konisitūtone na‘e tu‘utu‘uni ‘e Sihova ‘ia Mōsese ki ‘Isileli. Ke ke lototo‘a, pea tu‘u kalikali; ‘oua te ke ilifia, pea ‘oua te ke tailiili."
    },
    {
      "verse": 14,
      "text": "Pea vakai, ‘i he‘eku faingata‘a‘ia kuo u tokonaki ki he fale ‘o Sihova ha taleniti koula ‘e taha kilu, mo e taleniti siliva ‘e taha miliona; pea mo e palasa mo e ‘aione ‘oku ‘ikai lava hono lau, he ‘oku hulu fau: kuo u tokonaki mo e ‘akau mo e maka; pea te ke fakalahi ki ai."
    },
    {
      "verse": 15,
      "text": "Pea ‘oku ke ma‘u ha kau ngāue tokolahi, ko e kau tufunga ke tā mo ngaohi ‘a e maka mo e ‘akau, mo e ni‘ihi ‘oku poto ‘i he fa‘ahinga ngāue kehekehe;"
    },
    {
      "verse": 16,
      "text": "ko e me‘a ki he koula mo e siliva mo e palasa mo e ‘aione, ‘oku ta‘emalaua. Tu‘u, pea ngāue; pea ke ‘iate koe ‘a e ‘Eiki."
    },
    {
      "verse": 17,
      "text": "Pea fai tu‘utu‘uni foki ‘e Tēvita ki he hou‘eiki ‘Isileli kotoa pē ke nau tokoni ki hono foha ko Solomone,"
    },
    {
      "verse": 18,
      "text": "he‘ene pehē, ‘Ikai ‘oku ‘iate kimoutolu ‘a Sihova ko homou ‘Otua? pea ‘ikai kuo ne fakanonga kimoutolu mei he potu takatakai? he kuo ne tuku ki hoku nima ‘a e kakai ‘o e fonua; pea kuo tokalalo ‘a e fonua ‘i he ‘ao ‘o Sihova mo e ‘ao ‘o hono kakai."
    },
    {
      "verse": 19,
      "text": "Ko ia, mou tuku homou loto mo homou laumālie ke kumi kia Sihova ko homou ‘Otua; pea mou tu‘u, ‘o langa ‘a e fale tapu ‘o Sihova ‘Elohimi, koe‘uhi ke ‘omi ‘a e ‘A‘ake ‘o e Kovinānite ‘o Sihova, mo e nāunau tapu ‘a ‘Elohimi ki he fale ‘e langa ki he huafa ‘o Sihova."
    }
  ],
  "timestamp": "2025-08-08T15:54:55.023183"
}