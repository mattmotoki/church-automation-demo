{
  "book": "AMO",
  "book_name": "Amos",
  "chapter": 5,
  "version_id": 1307,
  "url": "https://www.bible.com/bible/1307/AMO.5",
  "verses": [
    {
      "verse": 1,
      "text": "MOU fanongo ki he lea ko eni, ‘a ia ‘oku ou to‘o hake ke tataha ‘aki kimoutolu: ko e tangilāulau ia, si‘i fale ‘o ‘Isileli."
    },
    {
      "verse": 2,
      "text": "Kuo tō ‘a e ta‘ahine ko ‘Isileli na‘e tāupo‘ou; ‘E ‘ikai te ne toetu‘u: Kuo li‘aki ia ki hono kelekele; ‘Oku ‘ikai ha taha ke fokotu‘u ia."
    },
    {
      "verse": 3,
      "text": "He ko e folofola eni ‘a ‘Ātonai Sihova, Ko e kolo na‘e ‘alu ki he tau ko e toko afe ‘e toe toko teau pē, pea ko ia na‘e ‘alu ki he tau ko e toko teau ko e toko hongofulu pē ‘e toe ki he fale ‘o ‘Isileli."
    },
    {
      "verse": 4,
      "text": "He ko eni ‘a e folofola ‘a Sihova ki he fale ‘o ‘Isileli:"
    },
    {
      "verse": 5,
      "text": "Kumi kiate au, ka mou mo‘ui: pea ‘oua te mou kumi ki Pēteli, pea ‘oua te mou ‘alu ki Kilikali, pea ‘oua te mou laka atu ki Peasipa: he kuo pau ke ‘alu pōpula ‘a Kilikali, pea ‘e hoko ‘a Pēteli ko e muna. Kumi kia Sihova, ka mou mo‘ui;"
    },
    {
      "verse": 6,
      "text": "na‘a ne pā mai hangē ha afi ki he fale ‘o Siosifa, ‘o ne keikeina, ‘o ‘ikai ha taha ke tāmate‘i ia telia ‘a Pēteli."
    },
    {
      "verse": 7,
      "text": "‘a e fa‘ahinga ‘oku mou liliu ‘a e fakalao ko e kona-‘ī‘ī, mo ‘ohifo ‘a e totonu ke nofo he kelekele;"
    },
    {
      "verse": 8,
      "text": "kumi kiate ia na‘e ngaohi ‘a Mataliki, mo ‘Olioni, pea ‘oku ne liliu ‘a e ‘ata ‘o mate ko e pongipongi, pea ‘oku ne fakapo‘uli ‘a e ‘aho ke kaupō‘uli; ‘a e ‘Afio ‘oku ne ui mai ‘a e vai ‘o e tahi, ‘o ne lilingi ki he funga fonua–ko Sihova hono huafa–"
    },
    {
      "verse": 9,
      "text": "‘a e ‘Afio ‘oku ne fakatapa mai ‘a e faka‘auha ki he mālohi, pea ‘oku ‘a e faka‘auha ki he talitau‘anga."
    },
    {
      "verse": 10,
      "text": "‘Oku nau fehi‘a ki ha taha ‘oku fakatonutonu ‘i he fai‘anga fono, Pea ‘oku nau fakalili‘a kiate ia ‘oku lea totonu."
    },
    {
      "verse": 11,
      "text": "Ko ia ko e me‘a ‘i ho‘omou malaki ‘a e mā‘ulalo, mo tali meiate ia ha ngaahi kavenga uite–neongo kuo mou langa fale ‘aki ‘a e maka kuo hele, kae ‘ikai te mou nofo ai; kuo mou tō ‘ani ngaahi ngoue vaine mamana, kae ‘ikai te mou inu mei ai ‘a e uaine."
    },
    {
      "verse": 12,
      "text": "He ‘oku ou ‘ilo ‘a e hulu ho‘omou ngaahi angahala, mo e kaukaua ho‘omou ngaahi hia–‘oku nau fakamālohia ‘a e mā‘oni‘oni, ‘oku nau tali pa‘anga fufū, pea ‘oku nau lolomi ‘a si‘i masiva ‘i he fai‘angafono."
    },
    {
      "verse": 13,
      "text": "Ko hono ō ia, ‘Oku fakalongolongo ‘a e fakapotopoto ‘i he taimi ko ia; He ko e taimi kovi ia."
    },
    {
      "verse": 14,
      "text": "Ha‘ao ki he lelei, ‘o ‘ikai ki he kovi, koe‘uhi ke mou mo‘ui: pea ‘e toki ‘iate kimoutolu ‘a Sihova ko e ‘Otua Sāpaoti, hangē ko ho‘omou lau ‘oku fai."
    },
    {
      "verse": 15,
      "text": "Fehi‘a ki he kovi, pea ‘ofa ki he lelei, pea fokotu‘u ma‘u ‘a e fakakonisitūtone ‘i he fai‘angafono. Hei‘ilo ‘e ‘ofa ‘a Sihova, ko e ‘Otua Sāpaoti, Ki he toenga ‘o Siosifa."
    },
    {
      "verse": 16,
      "text": "Ko ia ko e folofola eni ‘a Sihova ko e ‘Otua Sāpaoti, ‘a ‘Ātonai: ‘E ai ha tangilāulau ‘i he mala‘e kotoa pē, pea ‘i he ngaahi hala fua pē te nau ‘ioho, ‘Oiauē! ‘oiauē! pea te nau ui mai ‘a e kau fa‘a ki he tangi, pea ko kinautolu ‘oku poto ‘i he tēngihia ke fai ‘a e tangilāulau."
    },
    {
      "verse": 17,
      "text": "Pea ‘i he ngaahi ngoue vaine ‘e fai ha tangilāulau: he te u laka atu ‘i ho loto fonua–ko e folofola ia ‘a Sihova."
    },
    {
      "verse": 18,
      "text": "‘Oiauē ‘a kimoutolu ‘oku mou fakatauange ke hoko mai ‘a e ‘Aho ‘o e ‘Eiki! Ko e hā ‘oku mou fai pehē ai ki he ‘Aho ‘o e ‘Eiki?"
    },
    {
      "verse": 19,
      "text": "Ko e po‘uli ia, ‘o ‘ikai koe maama. Ko hono anga ‘oku hangē koe hola ‘a ha tangata mei ha Saione, pea ne fetaulaki mo ha pea; pe ko ‘ene hū ki fale mo faaki hono nima ki he ‘ā, mo e ‘iloange na‘e u‘u ia ‘e ha ngata."
    },
    {
      "verse": 20,
      "text": "‘Ikai ko e koto po‘uli ‘a e ‘aho ‘o e ‘Eiki, ‘o ‘ikai ko e maama? ‘io, ko e po‘uli ‘o e po‘uli, ‘o ‘ikai ha ataata ‘i ai, ‘inē?"
    },
    {
      "verse": 21,
      "text": "‘Oku ou fehi‘a‘ia, ‘oku ou keu‘i ho‘omou ngaahi kātoanga, pea ‘e ‘ikai tali ‘a e hohofi ho‘omou ngaahi fakataha."
    },
    {
      "verse": 22,
      "text": "Neongo ho‘omou ‘ohake kiate au ha ngaahi feilaulau-mōifua, mo e ngaahi feilaulau-me‘akai, ‘e ‘ikai te u tali: pea ‘e ‘ikai te u hanga ki ho‘omou ngaahi feilaulau-‘ofa neongo ko e ngaahi manu sino."
    },
    {
      "verse": 23,
      "text": "Hiki meiate au ‘a e kavenga ni ‘a e ongoonga‘a mai ho‘omou ngaahi hiva; ‘io, ‘oku ‘ikai te u fie fanongo ki he le‘o ‘o ho‘omou ngaahi helefilo."
    },
    {
      "verse": 24,
      "text": "Kae tuku ke tafe atu ‘a e fakakonisitūtone hangē ha vai, mo e faitotonu hangē ha vaitafe tafe ma‘u pē."
    },
    {
      "verse": 25,
      "text": "He na‘a mou hiki kiate au pē, fale ‘o ‘Isileli, ‘a e ngaahi feilaulau manu mo e ngaahi feilaulau-me‘akai ‘i he Toafa, ‘o fāngofulu ta‘u?"
    },
    {
      "verse": 26,
      "text": "‘Ā! na‘a mou fua ‘a e Tāpanekale ‘o homou tu‘i, mo e tu‘unga ‘o ho‘omou ngaahi ‘īmisi, ‘a e fetu‘u na‘a mou ‘otua‘aki, ‘a ia na‘a mou ngaohi ma‘amoutolu."
    },
    {
      "verse": 27,
      "text": "Ko ia ai, te u taki pōpula kimoutolu ki kō atu ‘i Tāmasikusi–ko e folofola ‘a Sihova, ‘a ia ko hono huafa ko e ‘Otua Sāpaoti."
    }
  ],
  "timestamp": "2025-08-08T15:56:38.147980"
}