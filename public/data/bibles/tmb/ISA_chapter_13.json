{
  "book": "ISA",
  "book_name": "Isaiah",
  "chapter": 13,
  "version_id": 1307,
  "url": "https://www.bible.com/bible/1307/ISA.13",
  "verses": [
    {
      "verse": 1,
      "text": "KO E kavenga ‘a Pāpilone mei he Ta‘ehāmai, ‘a ia na‘e mamata ki ai ‘a ‘Aisea foha ‘o ‘Āmosi."
    },
    {
      "verse": 2,
      "text": "Fokotu‘u ha fuka ‘i ha mo‘unga tekelei, tukuna atu homou le‘o, ta‘alo kiate kinautolu ke nau hū ki he ngaahi matapā ‘o ‘eiki."
    },
    {
      "verse": 3,
      "text": "Ko au kuo u fai tu‘utu‘uni ki hoku kau polo‘i, kuo u ui foki ‘eku kau helo ki he fai ‘eku houhau, si‘eku kau fakataka tau na."
    },
    {
      "verse": 4,
      "text": "Sī! ko e ha‘ulu ‘i he ‘otu mo‘unga, Ko e tuha ‘o ha fu‘u kakai! Sī! ‘oku ongoonga‘a mai ‘a e ngaahi pule‘anga ‘o e ngaahi kakai Kuo fakatefua mai! Ko Sihova Sāpaoti ‘Oku ne fakatē ‘a e hōsitē ki he tau."
    },
    {
      "verse": 5,
      "text": "‘Oku nau omi mei he fonua mama‘o, Mei he tafatafa‘aki langi; ‘A Sihova mo e ouau ‘o ‘ene tuputāmaki, Ke faka‘auha ‘a e fonua kātoa."
    },
    {
      "verse": 6,
      "text": "Tangi ‘oiauē, he ‘oku ofi ‘a e ‘aho ‘o Sihova: ‘E hoko mai ‘o taau mo ha faka‘auha meia Faka‘auha,"
    },
    {
      "verse": 7,
      "text": "Ko ia ai, ‘oku tatau pē ‘a e nima kotoa, pea vai ‘a e loto fua pē ‘o e kakai:"
    },
    {
      "verse": 8,
      "text": "pea ‘oku nau mo‘utāfu‘ua, pea ‘oku nau puke he mamate mo e ‘i‘ī; ‘oku nau makau holo hangē ha fefine fā‘ele; ‘oku nau feofo‘aki: ko honau mata ko e mata ‘oku huhulu."
    },
    {
      "verse": 9,
      "text": "Vakai, ‘oku ha‘u ‘a e ‘aho ‘o Sihova, Ko e ‘aho fakamamahi mo e houhau mo e ‘ita kakaha; Ke liliu ‘a e fonua ko e potu lusa, Pea ke fakaeve mei ai hono kau angahala."
    },
    {
      "verse": 10,
      "text": "Seuke, ko e ngaahi fetu‘u ‘o e langi, mo hono ngaahi ‘Olioni, ‘e ‘ikai te nau tuku ke hā mai ‘enau maama: ‘oku fakapo‘uli ‘a e la‘ā ‘i he‘ene ‘alu hake, pea ko e māhina ‘e ‘ikai te ne tuku atu ‘ene huhulu."
    },
    {
      "verse": 11,
      "text": "Pea te u ‘eke ki he maama nofo‘anga hono kovi, pea ki he kau angahala ‘enau fai kovi; pea te u ‘ai ke tuku ‘a e mofuta ‘a e kau fielahi, pea te u fakamo‘ulaloa ‘a e mahiki ‘a e kau tulano."
    },
    {
      "verse": 12,
      "text": "Pea te u ‘ai ke ma‘ungata‘a ange ha ngaluvai ‘i ha siueli, mo ha tangata ‘i he tu‘utanga koula mei ‘Ōfela."
    },
    {
      "verse": 13,
      "text": "Ko ia, te u lulu‘i ‘a e ngaahi langi, pea ‘e ngatetetete ‘a māmani, ‘o mole mei hono potu; ‘i he mahua mai ‘a Sihova Sāpaoti, pea ‘i he hoko ‘a e kakaha ‘o ‘ene houhau."
    },
    {
      "verse": 14,
      "text": "Pea ko e me‘a ‘e hoko, ‘e hangē ko ha fanga kaseli ‘oku faka‘ohovale‘i, pea hangē ha fanga sipi ‘oku ‘ikai hano kau tānaki, ‘e hanga takitaha ki hono fa‘ahinga, pea hola takitaha ki he fonua ‘o‘ona."
    },
    {
      "verse": 15,
      "text": "‘Ilonga ‘a kinautolu ‘e ‘ilo ‘i ha potu, ‘e veloi; pea ‘ilonga kinautolu ‘e ma‘u ‘i he tuli, te nau tō ‘i he heletā."
    },
    {
      "verse": 16,
      "text": "Pea ‘e have‘i ‘enau fanga valevale lolotonga ‘oku nau sio ki ai; ‘e vete honau ngaahi fale, pea ‘e tohotoho‘i honau ngaahi uaifi."
    },
    {
      "verse": 17,
      "text": "Ko au eni ‘oku ou ue‘i ‘a e kau Mītia ke tautea kinautolu, ko e fa‘ahinga ‘e ‘ikai te nau toka‘i ‘a e siliva, pea ko e me‘a ki he koula ‘e ‘ikai te nau manako ki ai."
    },
    {
      "verse": 18,
      "text": "Pea ko e ngaahi kaufana te nau laiki ‘a e kau talavou; pea ‘e ‘ikai ha‘anau ‘ofa ki he fua ‘o e manava; ‘e ‘ikai te nau mata mamae ki he fānau."
    },
    {
      "verse": 19,
      "text": "Pea ko Papilone Ko e teunga ‘o e ngaahi pule‘anga, Ko e mata ‘o e pole‘anga ‘a e kau Kalitia, Te ne hoko ‘o tatau mo e mafuli ‘o Sōtoma mo Komola na‘e fai ‘e he ‘Otua."
    },
    {
      "verse": 20,
      "text": "‘E ‘ikai hano kakai ‘o lauikuonga, Pea ‘e ‘ikai nofo‘anga ‘i ha to‘utangata mo ha to‘utangata: Pea ‘e ‘ikai fokotu‘u tēniti ai ‘e he ‘Ālepea; Pea ko e kau tauhi sipi ‘oku ‘ikai te nau fakatokoto ai ‘enau fanga manu."
    },
    {
      "verse": 21,
      "text": "Ka ‘e tākoto ai ‘a e manu ‘o e lala; Pea ‘e fonu honau ngaahi fale ‘i he manu tatangi; Pea ‘e nofo ai ‘a e fanga ‘ositalesi, Pea ‘e fehopokaki ai ‘a e fanga sātulō."
    },
    {
      "verse": 22,
      "text": "Pea ‘e fetāliaki ‘a e fanga siakali ‘i honau ngaahi taua, Mo e fanga ulofi ‘i honau ngaahi palasi; Pea ko hono taimi ‘oku ofi ke ha‘u, Pea ko hono ngaahi ‘aho ‘e ‘ikai toloi."
    }
  ],
  "timestamp": "2025-08-08T15:55:59.610909"
}