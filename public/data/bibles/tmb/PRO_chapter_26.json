{
  "book": "PRO",
  "book_name": "Proverbs",
  "chapter": 26,
  "version_id": 1307,
  "url": "https://www.bible.com/bible/1307/PRO.26",
  "verses": [
    {
      "verse": 1,
      "text": "Hangē ha sinou ‘i he fa‘ahita‘u māfana, Mo ha ‘uha ‘i he ututa‘u, Pehē ‘ene ta‘ehoa mo ha vale ke ma‘u hingoa."
    },
    {
      "verse": 2,
      "text": "Hangē ha misi kuo sese‘e, Hangē ha pekepeka ‘oku siutaka, Pehē ko e tuki tu‘unga‘a ‘e foki kiate kita."
    },
    {
      "verse": 3,
      "text": "Ko e uipi ki he hoosi, Ko e piti ki he ‘asi, Mo e loholoho ki he tu‘a ‘o e vale."
    },
    {
      "verse": 4,
      "text": "‘Oua te ke tali ha vale ‘o tatau mo ‘ene vale, Na‘a ke tatau mo ia ‘a koe foki."
    },
    {
      "verse": 5,
      "text": "Tali ha vale ‘o tatau mo ‘ene vale, Na‘a ne poto ‘i he‘ene vakai ‘a‘ana."
    },
    {
      "verse": 6,
      "text": "‘Oku ne tu‘usi hono va‘e, ‘Oku ne inu mamahi, Ha taha ‘oku fakafai ‘i ha vale ‘ene fekau."
    },
    {
      "verse": 7,
      "text": "Hangē ‘oku tāupe ‘a e ongo va‘e ‘o e heke. ‘Oku pehē ‘a e palōvepi ‘i he ngutu ‘o e vale."
    },
    {
      "verse": 8,
      "text": "Hangē ko ‘ete ‘ai ha makakoloa ‘i ha makatā, ‘Oku pehē ‘ete ‘ai ‘i ha vale ha hingoa fakanofo."
    },
    {
      "verse": 9,
      "text": "Ko e va‘a talatala ‘oku hiki ‘e he nima ‘o e tangata konā, Ko e tuha ia ‘o ha palōvepi ‘i he ngutu ‘o e vale."
    },
    {
      "verse": 10,
      "text": "‘Oku hangē ha taha fana ngahau noa‘ia ha taha ‘oku ne unga ha vale pe ko ha konā."
    },
    {
      "verse": 11,
      "text": "Hangē ha kulī ‘oku foki ki he‘ene lua, ‘Oku pehē ‘a e toe fai ‘e he vale ‘ene vale."
    },
    {
      "verse": 12,
      "text": "Ko ho‘o ‘ilo leva ha tangata ‘oku poto ‘i he‘ene vakai ‘a‘ana, Te tau ‘amanaki ki ha vale ‘i he toko taha ko ia."
    },
    {
      "verse": 13,
      "text": "Ko e lea ‘a e makau ‘oku pehē, “Tokua ‘oku ai ha manu fekai ‘i he hala; ‘Oku taka ha laione ‘i kolo!”"
    },
    {
      "verse": 14,
      "text": "Hangē ko e fefoki‘aki ‘a e matapā ‘i he hīnisi, ‘Oku pehē ‘a e makau ‘i hono mohenga."
    },
    {
      "verse": 15,
      "text": "Kuo velo ‘e he makau na hono nima ki he tisi; ‘E taiki ‘ene toe hiki ia ki hono ngutu."
    },
    {
      "verse": 16,
      "text": "‘Oku poto hake ‘a e makau ‘i he‘ene vakai ‘a‘ana ‘i ha toko fitu ‘oku lava ha tali mālie."
    },
    {
      "verse": 17,
      "text": "Ko e puke ha telinga ‘o ha kulī, Ko e tuha ia ‘o ha tangata fononga ‘Oku ne hanga ‘o kaunoa ‘i ha kē."
    },
    {
      "verse": 18,
      "text": "Hangē ha faha ‘oku lī fano ni potu‘i afi, Koni ngahau, Mo e me‘a ke mate ai;"
    },
    {
      "verse": 19,
      "text": "Ko e tatau tofu pē ia ‘o e tangata ‘oku ne kākaa‘i hono kaungā‘api, ‘O ne toki pehē, “Ikai ko ‘eku va‘inga pē?”"
    },
    {
      "verse": 20,
      "text": "‘I he ‘osi ‘a e fefie ‘oku mate ‘a e afi, Pea ‘i he ‘ikai ha ‘ave lau ‘oku tuku ‘a e kē."
    },
    {
      "verse": 21,
      "text": "Hangē ha makafefie ‘oku hunuaki ‘aki ha malala, Pea hangē ha va‘akau ‘oku fetolonaki mo ha potu‘i afi. ‘Oku pehē ha tangata anga kē, ‘ene tafunaki ‘a e vākovi."
    },
    {
      "verse": 22,
      "text": "Ko e ngaahi lea ‘a e tama ‘ave lau ‘Oku hangē ko e ngaahi ma‘anga ngako: Pea ko e fa‘ahinga ko ia ‘oku ‘alu hifo Ki he loto he loto‘i kete."
    },
    {
      "verse": 23,
      "text": "Ko e efe‘i siliva ‘oku pani ‘aki ‘a e ipu ‘umea, Ko e ngutu māfana ia mo e loto kovi."
    },
    {
      "verse": 24,
      "text": "Ko ia ‘oku fehi‘a, ‘Oku ne ha matamatakehe ‘i hono ngutu, Ka ‘i loto ‘oku ne fai hā puleaki."
    },
    {
      "verse": 25,
      "text": "Kapau te ne ‘ai hono le‘o ke ngali ‘ofa mai, ‘Oua te ke tui kiate ia; He ‘oku ai ha fitu‘i fakalielia ‘i hono loto na:"
    },
    {
      "verse": 26,
      "text": "Te ne ‘ufi‘ufi nai ‘ene fehi‘a ‘aki ha fu‘u kākā. Kae tatala hono kovi ‘i he fakataha."
    },
    {
      "verse": 27,
      "text": "Ko ia te ne keli ha luo te ne tō ki ai ‘e ia; Pea ko ia ‘oku ne fakateka hake ha maka, ‘e foki pē kiate ia."
    },
    {
      "verse": 28,
      "text": "Ko e ‘elelo loi ‘oku fehi‘a kiate kinautolu ‘oku lavea ai; Pea ko e ngutu fakaheke ‘oku fakatupu tōkilalo."
    }
  ],
  "timestamp": "2025-08-08T15:55:49.740860"
}