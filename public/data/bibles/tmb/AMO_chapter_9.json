{
  "book": "AMO",
  "book_name": "Amos",
  "chapter": 9,
  "version_id": 1307,
  "url": "https://www.bible.com/bible/1307/AMO.9",
  "verses": [
    {
      "verse": 1,
      "text": "NE U māta‘ia ‘a ‘Ātonai ‘oku ne tu‘u ‘i he ‘ōlita: ‘o ne folofola mai, Taa‘i ‘a e teuteu ‘i he funga pou, ke ngaue ‘a e ngaahi tu‘unga hū‘anga: ‘io, pea laiki ke tō ki he ‘ulu ‘o e kakai kātoa; pea ko honau toe te u have‘i ‘aki ‘a e heletā: ko kinautolu ‘oku hola ‘e ‘ikai hao, pea ko kinautolu ‘oku moulu mai ‘e ‘ikai te nau mo‘ui."
    },
    {
      "verse": 2,
      "text": "Neongo te nau keli hifo ki Hētesi, ko hoku nima ni te ne to‘o kinautolu mei he potu ko ia; pea neongo ‘enau ‘alu hake ki he langi, te u ‘ohifo kinautolu mei he potu ko ia."
    },
    {
      "verse": 3,
      "text": "Pea neongo te nau toi ‘i funga Kāmeli, te u kumi ‘o to‘o kinautolu mei he potu ko ia: pea neongo te nau fufū kinautolu ‘i he takele ‘o ngātai, ke ‘oua na‘a sio ki ai hoku mata, te u fekau mei ai ‘a e ngata, pea te ne ‘uusi kinautolu."
    },
    {
      "verse": 4,
      "text": "Pea neongo te nau ‘alu pōpula he fakateka kinautolu ‘e honau ngaahi fili, ko e potu ko ia te u fekau mai ‘a e heletā, pea te ne tāmate‘i kinautolu: pea te u ‘ai hoku mata kiate kinautolu ke ‘omi ha kovi, ‘o ‘ikai ha lelei."
    },
    {
      "verse": 5,
      "text": "He ko ‘Ātonai Sihova, ko Mohu Hōsitē, ko ia ia ‘oku ala ki he fonua pea ‘oku vai, pea ‘oku tangi ‘a e nofo kotoa ‘i ai; pea ‘oku hake ‘o hangē ko Naila hono kotoa; pea ‘oku fonohifo hangē ko e vaitafe ‘o ‘Isipite–"
    },
    {
      "verse": 6,
      "text": "‘a e ‘Afio ‘oku langa ‘i he ngaahi langi ‘a hono ngaahi loki ‘olunga, ‘o ne tu‘u hono aku ki he fonua, ‘a e ‘Afio ‘oku ne ui mai ‘a e vai ‘o e tahi, ‘o ne lilingi ki he funga fonua–ko Sihova hono huafa."
    },
    {
      "verse": 7,
      "text": "‘Ikai ‘oku mou tatau kiate au mo e fānau ‘a e kau ‘Itiopea, si‘i fānau ‘a ‘Isileli?–ko Sihova ia mei he Ta‘ehāmai–‘ikai na‘a ku ‘ohake ‘a ‘Isileli mei ‘Isipite, mo e kau Filisitia mei Kafitoli, mo e Sīlia mei Kili?"
    },
    {
      "verse": 8,
      "text": "Tala atu, ko e ongo fo‘i fofonga ‘o ‘Ātonai Sihova ‘oku hila ki he pule‘anga angahala‘ia, pea te u faka‘auha ia mei he funga ‘o e kelekele; ko hono me‘a pē, ‘e ‘ikai te u faka‘auha ‘aupito ‘a e fale ‘o Sēkope–ko Sihova ia mei he Ta‘ehāmai."
    },
    {
      "verse": 9,
      "text": "He ko au eni ‘oku ou fai tu‘utu‘uni, pea te u lulu ‘a e fale ‘o ‘Isileli ‘i he ngaahi pule‘anga kehekehe, hangē ko e lulu ha uite ‘i he sivi, kae ‘ikai tō kelekele ha fo‘i tenga."
    },
    {
      "verse": 10,
      "text": "‘E mate ‘i he heletā ‘a e kau angahala ‘o hoku kakai, ‘a kinautolu ‘oku lau, ‘E ‘ikai a‘u mai, pe kapui kitautolu ‘e he kovi."
    },
    {
      "verse": 11,
      "text": "‘I he taimi ko ia te u fokotu‘u ‘a e fakahekeheke ‘o Tēvita, ‘a ia kuo tō ki lalo, pea te u fakamā‘opo‘opo hono ngaahi ava: pea te u langa‘i hono ngaahi me‘a kuo movetevete, pea te u ngaohi ia ‘o hangē ko e ngaahi taimi mu‘a atu."
    },
    {
      "verse": 12,
      "text": "Koe‘uhi ā ke nau tofi‘a ‘aki ‘a e toenga ‘o ‘Ītomi, pea mo e ngaahi pule‘anga kotoa pē ‘oku ui‘aki hoku hingoa–ko e folofola ia mei he Ta‘ehāmai–‘a Sihova, ‘a ia ‘oku ne fai ‘a e me‘a ni."
    },
    {
      "verse": 13,
      "text": "Tala atu, ‘oku ‘unu‘unu mai ha taimi–ko Sihova ia mei he Ta‘ehāmai ‘a ia ‘e fea‘utaki ai ‘a e tama keli mo e tama utu, mo e tama malaki kālepi mo e tama tūtuu‘i tenga; pea ‘e huhua hifo ‘a e ngaahi mo‘unga ko e uaine fo‘ou, pea hoko ‘o vai ‘a e ngaahi tafungofunga."
    },
    {
      "verse": 14,
      "text": "Pea te u fakafoki ‘a e pōpula ‘o hoku kakai ‘Isileli, pea te nau langa ‘a e ngaahi kolo kuo lala, ‘o nofo ai; pea te nau tō ngoue vaine, ‘o inu ‘a e uaine mei ai; pea te nau ngaohi ngouetapu, ‘o kai hono fua."
    },
    {
      "verse": 15,
      "text": "‘Io, te u hunuki kinautolu ‘i honau kelekele, pea ‘e ‘ikai toe ta‘aki kinautolu mei honau kelekele; he kuo u foaki ia kiate kinautolu–ko e folofola ia ‘a Sihova ko homou ‘Otua."
    }
  ],
  "timestamp": "2025-08-08T15:56:38.744106"
}