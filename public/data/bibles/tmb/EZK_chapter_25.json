{
  "book": "EZK",
  "book_name": "Ezekiel",
  "chapter": 25,
  "version_id": 1307,
  "url": "https://www.bible.com/bible/1307/EZK.25",
  "verses": [
    {
      "verse": 1,
      "text": "PEA hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Hako‘i-tangata, ‘ai ho mata ki ha‘a ‘Āmoni, pea fai ha palofisai kiate kinautolu:"
    },
    {
      "verse": 3,
      "text": "‘io, te ke pehē ki ha‘a ‘Āmoni, Mou fanongo ki he me‘a ‘oku tala ‘e ‘Ātonai Sihova: Ko e folofola ‘eni ‘a ‘Ātonai Sihova; Ko e me‘a ki ho‘o lau ki hoku potu tapu, Mālie, kuo fakapalakuu‘i! pea ke lau ki he kelekele ‘o ‘Isileli, Mālie, kuo fakalala! pea ki he fale ‘o Siuta, Mālie, kuo nau ‘alu pōpula!"
    },
    {
      "verse": 4,
      "text": "Ko ia, ko au ‘eni ‘oku ou tukuange koe ki ha‘a ‘Ālepea ke nau tofi‘a ‘aki, pea te nau fokotu‘u ‘iate koe honau ngaahi kolo, pea te nau tuku ‘iate koe honau ngaahi nofo‘anga; ko e fa‘ahinga ko ia te nau kai ho ngaahi fua, pea ko e fa‘ahinga ko ia te nau inu ho‘o hu‘akau."
    },
    {
      "verse": 5,
      "text": "Pea te u ngaohi ‘a Lapa ko e mālōlō‘anga kāmeli, pea ko ha‘a ‘Āmoni ko e potu ke tokoto ai ‘a e sipi mo e kosi: pea te mou ‘ilo ko Sihova au."
    },
    {
      "verse": 6,
      "text": "He ko e folofola ‘eni ‘a ‘Ātonai Sihova: Ko e me‘a ‘i ho‘o pasi nima, mo tūva‘e, pea ke fiefia ‘i he me‘a kuo hoko ki he kelekele ‘o ‘Isileli, ‘o fai‘aki ‘a e fehi‘a kotoa ‘oku ‘i ho loto;"
    },
    {
      "verse": 7,
      "text": "ko ia, ko au ‘eni ‘oku mafao atu hoku nima kiate koe, pea te u ‘atu koe ki he ngaahi pule‘anga ma‘anau vete: pea te u tu‘usi koe mei he ngaahi kakai, pea te u faka‘auha koe mei ha ngaahi fonua: te u maumau koe, ke ke ‘ilo ko Sihova au."
    },
    {
      "verse": 8,
      "text": "Ko e folofola ‘eni ‘a ‘Ātonai Sihova: Ko e me‘a ‘i he lau ‘e Moape hangē ko Seia, ‘o pehē, ‘Uē, kuo hoko ‘a e fale ‘o Siuta ‘o hangē ko e pule‘anga kotoa pē!"
    },
    {
      "verse": 9,
      "text": "ko ia, ko au ‘eni te u to‘o ‘a e tāpuni ‘o e tafa‘aki ‘o Moape, ke ‘atā ‘a e hala ki hono ngaahi kolo, ‘io, ‘o a‘u ki hono ngaahi kolo taupotu, ‘a e teunga ‘o e fonua, ko Pete-Sisimoti, Peali-meoni, ‘o a‘u ki Kiliataimi,"
    },
    {
      "verse": 10,
      "text": "ki ha‘a ‘Ālepea, ke ua‘aki ‘a ha‘a ‘Āmoni; ‘io, te u tuku ia ke nau tofi‘a ‘aki, koe‘uhi ke ‘oua na‘a manatua ‘a ha‘a ‘Āmoni ‘e he ngaahi pule‘anga."
    },
    {
      "verse": 11,
      "text": "‘I Moape foki te u fai tautea; pea te nau ‘ilo ko Sihova au."
    },
    {
      "verse": 12,
      "text": "Ko e folofola ‘eni ‘a ‘Ātonai Sihova: Ko e me‘a ‘i he fai fakafāsifasi ‘aupito ‘a ‘Ītomi ki he fale ‘o Siuta, pea kuo nau mātu‘aki hia ‘i he fakaai ‘enau fakafāsifasi ki ai:"
    },
    {
      "verse": 13,
      "text": "ko ia ko e folofola ‘eni ‘a ‘Ātonai Sihova; Te u mafao atu hoku nima ki ‘Ītomi, pea te u tu‘usi mei ai ‘a e tangata mo e manu: pea te u ngaohi ia ko e lala, mei Tīmani ‘o fai atu; pea te nau tō ‘i he heletā ‘o a‘u ki Tētani."
    },
    {
      "verse": 14,
      "text": "‘Io, te u fakaai ‘eku fakafāsifasi ki ‘Ītomi ‘aki ‘a e nima ‘o hoku kakai ‘Isileli; pea te nau fakaai ‘i ‘Ītomi ‘eku ‘ita mo ‘eku kakaha: pea te nau ‘ilo ‘a e sauni ‘oku ou fai–ko ‘Ātonai Sihova ia mei he Ta‘ehāmai."
    },
    {
      "verse": 15,
      "text": "Ko e folofola ‘eni ‘a ‘Ātonai Sihova: Ko e me‘a ‘i he fai fakafāsifasi ‘a e kau Filisitia, mo nau fai sauni mo e fehi‘a ‘a honau loto, ko e fie maumau ia ‘aki ‘a e tāufehi‘a ta‘engata:"
    },
    {
      "verse": 16,
      "text": "ko ia ko e folofola ‘eni ‘a ‘Ātonai Sihova: Ko au ‘eni ‘oku ou mafao atu hoku nima ki he kau Filisitia, pea te u tu‘usi ‘a e kau Kēleti, pea te u faka‘auha ‘a e toe nofo ‘i matātahi."
    },
    {
      "verse": 17,
      "text": "Pea te u fai kiate kinautolu ha fu‘u sauni ‘aki ‘a e ngaahi tautea faka‘ita; pea te nau ‘ilo ko Sihova au, ‘oka u ka fakaai ‘eku sauni kiate kinautolu."
    }
  ],
  "timestamp": "2025-08-08T15:56:24.230044"
}