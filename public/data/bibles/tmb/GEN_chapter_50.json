{
  "book": "GEN",
  "book_name": "Genesis",
  "chapter": 50,
  "version_id": 1307,
  "url": "https://www.bible.com/bible/1307/GEN.50",
  "verses": [
    {
      "verse": 1,
      "text": "PEA fo‘ohifo ‘a Siosifa ki he fofonga ‘o ‘ene tamai, ‘o ne tangi ai, ‘e ne ‘uma kiate ia."
    },
    {
      "verse": 2,
      "text": "Pea na‘e fekau ‘e Siosifa ki he‘ene kau tamaio‘eiki na‘e faito‘o ke nau fakatolonga ‘ene tamai; pea na‘e fakatolonga ‘a ‘Isileli ‘e he kau faito‘o."
    },
    {
      "verse": 3,
      "text": "Pea na‘a nau fakakakato hono ngaahi ‘aho ‘e fāngofulu; he ko e fuoloa ia ‘a e fai ki he kakai ‘oku fakatolonga: pea na‘e tēngihia ia ‘e he kau ‘Isipite, ‘o ‘aho fitungofulu."
    },
    {
      "verse": 4,
      "text": "Pea ‘i he hili ‘a e ngaahi ‘aho ‘o hono tēngihia, na‘e lea ‘a Siosifa ki he fale ‘o Felo, ‘o pehē, Kapau leva ‘oku mou ‘ofa kiate au, ke mou fakatau folofola kia Felo, ‘o pehē,"
    },
    {
      "verse": 5,
      "text": "Na‘e fakafuakava au ‘e he‘eku tamai ‘o pehē, Ko eni kuo u mate: ko e fonua kuo u keli mo‘oku ‘i Kēnani, ko e potu ko ia te ke tanu ai au. Ko ia, ka u ‘alu hake mu‘a, ‘o tanu ‘eku motu‘a, ka u foki mai."
    },
    {
      "verse": 6,
      "text": "Pea folofola ‘a Felo, ‘Alu hake pē, ‘e tanu ho‘o tamai, ‘o hangē ko ‘ene fakafuakava‘i koe."
    },
    {
      "verse": 7,
      "text": "Ko ia na‘e ‘alu hake ‘a Siosifa ke tanu ‘ene ‘eiki: pea na‘e ‘alu hake mo ia ‘a e kau tamaio‘eiki kotoa pē ‘a Felo, ‘a e kau mātu‘a ‘o hono fale, pea mo e kau mātu‘a kotoa pē ‘o ‘Isipite,"
    },
    {
      "verse": 8,
      "text": "mo hono ngaahi tokoua, mo e fale ‘o ‘ene tamai; ko ‘enau tamaiki pē, mo ‘enau fanga manu iiki, mo ‘enau fanga manu lalahi, ko ia pē na‘a nau tuku ‘i Kōseni."
    },
    {
      "verse": 9,
      "text": "Pea na‘e ‘alu hake mo ia foki ‘a e ngaahi sāliote mo e kau heka hoosi; pea na‘e tokolahi fakamanavahē ‘a e fononga."
    },
    {
      "verse": 10,
      "text": "Pea na‘a nau a‘u ki he ‘au‘au‘anga uite ‘o ‘Ātati, ‘a ia ‘oku ‘i tu‘a Soatani, pea nau fai ai ha fu‘u tēngihia lahi mo fakamamahi ‘aupito: ‘io, na‘a ne fai ‘a e tangi koe‘uhi ko ‘ene tamai, ‘o ‘aho fitu."
    },
    {
      "verse": 11,
      "text": "Pea ‘i he vakai ‘e he kakai ‘o e fonua, ‘a e kau Kēnani, ‘a e tangi ni ‘i he ‘au‘au‘anga ‘o ‘Ātati, na‘a nau pehē, Tā ko e tangi fakamamahi eni ki he kau ‘Isipite: ko ia na‘e ui ‘a e potu ko ia ko ‘Ēpelimisilemi (ko Mala‘e-‘a-kau-‘Isipite): ‘oku tu‘u ia ‘i Tu‘a-Soatani."
    },
    {
      "verse": 12,
      "text": "Pea na‘e fai kiate ia ‘e he‘ene fānau, ‘o hangē ko ‘ene tu‘utu‘uni kiate kinautolu:"
    },
    {
      "verse": 13,
      "text": "he na‘a nau ‘ave ia ki Kēnani, ‘o nau tanu ia ‘i he ‘ana ‘o e ‘api ko Makipila, ‘a ia na‘e fakatau ‘e ‘Epalahame fakataha mo e ‘api meia ‘Efiloni ko e Heti, ko e tofi‘a mōno fa‘itoka: ‘oku tu‘u ia ‘i he potu hahake ‘o Mamilī."
    },
    {
      "verse": 14,
      "text": "Pea hili ‘a e fai ‘o ‘ene tamai na‘e foki ‘a Siosifa ki ‘Isipite, ‘a ia mo hono ngaahi tokoua, mo kinautolu na‘e ‘alu hake mo ia ke tanu ‘ene ‘eiki."
    },
    {
      "verse": 15,
      "text": "Pea ‘i he vakai ‘e he ngaahi tokoua ‘o Siosifa kuo pekia ‘enau tamai, na‘a nau pehē, Na‘a fai ha me‘a ‘e Siosifa kiate kitautolu, ‘io, ‘o mātu‘aki sauni mai ‘a e kovi kotoa na‘a tau fai kiate ia."
    },
    {
      "verse": 16,
      "text": "Ko ia na‘a nau fekau atu kia Siosifa ke fakahā, Na‘e tu‘utu‘uni ‘e ho‘o ‘eiki ‘i he te‘eki ke ne pekia, ‘o pehē,"
    },
    {
      "verse": 17,
      "text": "Ko eni ‘a e lea te mau fai kia Siosifa, Tauange mo koe ke ke fakamolemole ‘a e hia ‘a ho ngaahi tokoua, mo ‘enau angahala, he na‘e kovi mo‘oni ‘a e me‘a na‘a nau fai kiate koe: pea ko ia ke ke fakamolemole mu‘a ‘a e hia ‘a e kau tamaio‘eiki ‘a e ‘Otua ‘o ho‘o ‘eiki. Pea na‘e tangi ‘a Siosifa ‘i he‘enau lea pehē kiate ia."
    },
    {
      "verse": 18,
      "text": "Pea na‘e ‘alu foki ‘a hono ngaahi tokoua, ‘o nau fo‘ohifo ‘i hono ‘ao, ‘o nau pehē, Ko eni ko ho‘o kau tamaio‘eiki kimautolu."
    },
    {
      "verse": 19,
      "text": "Pea pehē ‘e Siosifa kiate kinautolu, ‘Oua te mou manavahē; he kuo u fetongi ‘a e ‘Otua?"
    },
    {
      "verse": 20,
      "text": "Ka ko kimoutolu na‘a mou tu‘utu‘uni ha kovi kiate au; ka ko e ‘Otua na‘a ne tu‘utu‘uni ia ko e lelei, koe‘uhi ke hoko ‘a e me‘a kuo hoko ni, ‘a e fakamo‘ui ‘o ha fu‘u kakai."
    },
    {
      "verse": 21,
      "text": "Ko ia ‘oua te mou manavahē: te u tauhi kimoutolu mo ho‘omou tamaiki. Pea na‘a ne fakanonga kinautolu, ‘o fakafiemālie honau loto."
    },
    {
      "verse": 22,
      "text": "Pea na‘e nofo ‘a Siosifa ‘i ‘Isipite, ‘a ia mo e fale ‘o ‘ene tamai: pea ko e fuoloa ‘o Siosifa ko e ta‘u ‘e teau mā hongofulu."
    },
    {
      "verse": 23,
      "text": "Pea na‘e mamata ‘e Siosifa ki he hako ‘o ‘Ifalemi, ‘o a‘u ki hono tolu ‘o e to‘utangata; ko e fānau foki ‘a Mākili ko e foha ‘o Manase na‘e fā‘ele‘i ki he funga ‘o Siosifa."
    },
    {
      "verse": 24,
      "text": "Pea lea ‘a Siosifa ki hono ngaahi tokoua, Kuo u mate au: ka kuo pau ke ‘a‘ahi ‘a e ‘Otua kiate kimoutolu, pea te ne ‘ohake kimoutolu mei he fonua ni ki he fonua na‘a ne fuakava ai kia ‘Epalahame mo ‘Aisake mo Sēkope."
    },
    {
      "verse": 25,
      "text": "Pea na‘e fakafuakava ‘e Siosifa ‘a ha‘a ‘Isileli, ‘o pehē, Kuo pau ke ‘a‘ahi kiate kimoutolu ‘e he ‘Otua, pea te mou toki ‘ohake hoku ‘anga‘anga mei heni."
    },
    {
      "verse": 26,
      "text": "Pea pekia ‘a Siosifa kuo teau mā hongofulu hono ta‘u: pea na‘a nau fakatolonga ia, ‘o nau ‘ai ki ha puha ‘i ‘Isipite."
    }
  ],
  "timestamp": "2025-08-08T15:53:50.647386"
}