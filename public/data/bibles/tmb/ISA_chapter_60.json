{
  "book": "ISA",
  "book_name": "Isaiah",
  "chapter": 60,
  "version_id": 1307,
  "url": "https://www.bible.com/bible/1307/ISA.60",
  "verses": [
    {
      "verse": 1,
      "text": "TU‘U hake, ulo; he kuo hoko mai ho‘o maama, Pea kuo hopo kiate koe ‘a e kolōlia ‘o Sihova."
    },
    {
      "verse": 2,
      "text": "He vakai ‘oku ‘ufi‘ufi ‘a māmani ‘e he po‘uli, Mo e po‘uli matolu ‘a e ngaahi fa‘ahinga; Kae hopo ‘a Sihova kiate koe, Pea ‘e hā hono kolōlia ‘i ho funga."
    },
    {
      "verse": 3,
      "text": "Pea ‘e fononga mai ‘ani pule‘anga ki ho‘o maama, Moni tu‘i ki he malama ‘a ho‘o hopo hake."
    },
    {
      "verse": 4,
      "text": "Tāngaki ho mata, ‘o sio takai: ‘Oku nau tānaki fakataha, ‘oku nau ha‘u kiate koe: ‘Oku ha‘u ho ngaahi foha mei he mama‘o, Pea ko ho ngaahi ‘ōfefine ‘e fafa fakavakavaka."
    },
    {
      "verse": 5,
      "text": "Ko e taimi ko ia te ke sio ki ai, pea maama ho fofonga, Pea ‘e toutou ho loto ‘o fano; ‘E le‘eia mai kiate koe ‘a e mahu ‘o e tahi, ‘E ha‘u kiate koe ‘a e koloa ‘o e ngaahi pule‘anga."
    },
    {
      "verse": 6,
      "text": "‘E ‘ufi‘ufi koe ‘e ha fu‘ufu‘unga kāmeli, Ko e fanga kāmeli mui ‘a Mitiani mo ‘Efa; Te nau omi kotoa mei Sipa, ‘oku nau fetuku ‘a e koula mo e laipeno, Pea te nau ongoongoa mai ‘a e ngaahi fakamālō ‘o Sihova."
    },
    {
      "verse": 7,
      "text": "Ko e tākanga kotoa ‘o Keta ‘e tānaki mai kiate koe; Ko e fanga sipi tangata ‘o Nepaote te nau nofo mai ke ‘aonga kiate koe; Ko e anga ‘o ‘enau ‘alu hake ki hoku ‘ōlita ‘oku longolongo hōifua, Pea te u fakalāngilangi‘i ‘a e fale ‘oku toka ai hoku lāngilangi."
    },
    {
      "verse": 8,
      "text": "Ko hai ‘a kinautolu na ‘oku puna hangē ko e ‘ao, Pe hangē ko e fanga lupe ki honau ngaahi tupa?"
    },
    {
      "verse": 9,
      "text": "‘Āua, ‘oku tānaki mai kiate au ‘a e ngaahi motu, Pea mu‘omu‘a ‘a e ngaahi vaka Tāsisi, Ke ‘omi ho‘o fānau mei he mama‘o, ‘O ‘omi ai ‘enau siliva mo e koula Ki he huafa ‘o Sihova ko ho ‘Otua Pea ki he Tāpuhā ‘o ‘Isileli hono kuo ne fakalāngilangi‘i koe."
    },
    {
      "verse": 10,
      "text": "Pea ‘e langa ho ngaahi ‘ā ‘e he hako‘i muli, Pea ko honau ngaahi tu‘i ‘e nofo ke ‘aonga kiate koe: Mo‘oni na‘a ku taa‘i koe ‘i he‘eku ‘ita, Ka ‘i he‘eku ‘ofa kuo u faka‘atu‘i koe."
    },
    {
      "verse": 11,
      "text": "Pea ‘e ava ma‘u pē ho ngaahi matanikolo, ‘E ‘aho mo e pō ‘o ‘ikai songo; Koe‘uhi ke ‘omi kiate koe ‘a e koloa ‘o e ngaahi pule‘anga, Pea ke taki mai honau ngaahi tu‘i."
    },
    {
      "verse": 12,
      "text": "He ko e kakai mo e pule‘anga ‘e ‘ikai tauhi koe ‘e mole; ‘Io, ko e ngaahi kakai ko ia kuo pau ke ‘auha."
    },
    {
      "verse": 13,
      "text": "Ko e lāngilangi ‘o Lepanoni ‘e ha‘u kiate koe, ‘A e paini, ‘a e tita‘a, mo e tasua fakataha; Ke fakateunga‘ia ‘a e potu ‘oku tu‘u ai hoku faletapu, Pea te u fakalāngilangi‘i ‘a e potu ‘oku tu‘u ai hoku va‘e."
    },
    {
      "verse": 14,
      "text": "Pea ko e fānau ‘a e kakai na‘e fakatanga‘i koe, Te nau ‘alu punopunou atu; Pea ko kinautolu na‘e manuki‘i koe, Te nau fo‘ohifo ‘i ho lalo va‘e: Pea te nau ui koe ko e Kolo ‘o Sihova, Ko e Saione ‘o e Tāpuhā ‘o ‘Isileli,"
    },
    {
      "verse": 15,
      "text": "Lau foki na‘a ke nofo ko e li‘ekina, mo e fehi‘anekina, Pea ‘ikai fou ai ha taha, Ka te u ngaohi koe ko e pōlepole‘anga ta‘engata, Ko e fiefia‘anga ‘o e to‘utangata mo e to‘utangata."
    },
    {
      "verse": 16,
      "text": "Pea te ke komo ‘a e hu‘akau ‘ani pule‘anga, Pea te ke huhu ‘ani huhu ‘oni tu‘i: Pea te ke ‘ilo ko au Sihova ko ho mo‘ui‘anga, Pea ko ho Koeli ko e Mafi ‘o Sēkope."
    },
    {
      "verse": 17,
      "text": "Te u ‘omi koula ko e fetongi ‘o e kapa, Pea te u ‘omi siliva ko e fetongi ‘o e ‘aione, Pea ko e kapa ko e fetongi ‘o e ‘akau, Pea ko e ‘aione ko e fetongi ‘o e maka: Pea te u fokotu‘u ha melino ko ho angi, Pea mo ha faitotonu ko ho kau ‘ōfisa."
    },
    {
      "verse": 18,
      "text": "‘E ‘ikai te tau toe fanongo ki ha fakamālohi ‘i ho fonua, Pe ki he maumau mo e faka‘auha ‘i ho ngaahi feitu‘u; Pea te ke ui ‘a e Fakamo‘ui ko ho ngaahi ‘ā, Pea ko Fakamālō ko ho ngaahi matanikolo."
    },
    {
      "verse": 19,
      "text": "‘E ‘ikai te ke toe maama ‘aki ‘a e la‘ā, ‘aho. Pea ‘e ‘ikai ulo ‘a e māhina kiate koe ke huluhulu: Ko Sihova te ke maama ‘aki ‘o ta‘engata, Pea ko ho lāngilangi‘anga ‘a ho ‘Otua."
    },
    {
      "verse": 20,
      "text": "‘E ‘ikai toe ‘alu hifo ho la‘ā, Pea ‘e ‘ikai puli ho māhina. He te ke māma‘aki ‘a Sihova ‘o ta‘engata, Pea kuo kakato ‘a e ngaahi ‘aho ‘o ho‘o tangi."
    },
    {
      "verse": 21,
      "text": "Pea ko ho kakai te nau mā‘oni‘oni kotoa, Te nau ma‘u ‘a e fonua ‘o ta‘engata; Ko e huli mei he‘eku toutu‘u, Ko e me‘a kuo ngaohi ‘e hoku nima, Ke u hā lāngilangi ai."
    },
    {
      "verse": 22,
      "text": "Ko e ki‘i si‘i ‘e hoko ko e toko afe, Pea ko e momo‘i me‘a ko e pule‘anga mālohi; Ko au Sihova te u fakavave ia ‘i hono taimi."
    }
  ],
  "timestamp": "2025-08-08T15:56:06.724877"
}