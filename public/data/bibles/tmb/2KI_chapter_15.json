{
  "book": "2KI",
  "book_name": "2 Kings",
  "chapter": 15,
  "version_id": 1307,
  "url": "https://www.bible.com/bible/1307/2KI.15",
  "verses": [
    {
      "verse": 1,
      "text": "‘I HE uofulu mā fitu ta‘u ‘o Selopoame ko e Tu‘i ‘Isileli na‘e hoko ‘o Tu‘i Siuta ‘a ‘Asalaia, foha ‘o ‘Amasaia."
    },
    {
      "verse": 2,
      "text": "Na‘a ne hongofulu mā ono ta‘u ‘i he‘ene kamata pule; pea na‘e nimangofulu mā ua ta‘u ‘ene hau ‘i Selusalema; pea ko e hingoa ‘o ‘ene fa‘ē ko Sekolaia mei Selusalema."
    },
    {
      "verse": 3,
      "text": "Pea fai ‘e ia ‘a e me‘a na‘e hoa mo e finangalo ‘o Sihova, ‘o hangē tofu pē ‘a e fai ‘a ‘ene tamai ko ‘Amasaia."
    },
    {
      "verse": 4,
      "text": "Ko hono me‘a pē na‘e ‘ikai holoki ‘a e ngaahi ‘esi: na‘e kei fai feilaulau ‘e he kakai mo tutu ‘inisēnisi ‘i he ngaahi ‘esi."
    },
    {
      "verse": 5,
      "text": "Pea taa‘i ‘e Sihova ‘a e tu‘i, pea ne kilia ‘o a‘u ki he‘ene pekia, pea na‘a ne nofo ki ha fale ‘atā. Pea ko Siotame ko e foha ‘o e tu‘i na‘e pule ki Loto‘ā, ‘o fakamaau ‘a e kakai ‘o e fonua."
    },
    {
      "verse": 6,
      "text": "Pea ko hono toe ‘o e ngāue ‘a ‘Asalaia, mo e me‘a kotoa na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 7,
      "text": "Pea toka ‘a ‘Asalaia mo ‘ene ngaahi kui, pea na‘a nau telio ia mo ‘ene ngaahi kui ‘i Kolo-‘o-Tēvita; pea na‘e fetongi ia ‘i he pule ‘e Siotame ko hono foha."
    },
    {
      "verse": 8,
      "text": "‘I hono tolungofulu mā valu ta‘u ‘o ‘Asalaia ko e Tu‘i Siuta na‘e hoko ‘o Tui ‘Isileli ‘i Samēlia ‘a Sākalaia foha ‘o Selopoame, pea ne ono māhina ai."
    },
    {
      "verse": 9,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova, ‘o hangē ko e fai ‘a ‘ene ngaahi kui. Na‘e ‘ikai te ne afe mei he ngaahi angahala ‘a Selopoame foha ‘o Nīpati, ‘a ia na‘a ne fakaangahala ‘aki ‘a ‘Isileli."
    },
    {
      "verse": 10,
      "text": "Pea puleaki‘i ia ‘e Sālumi foha ‘o Siepesi, ‘o ne taa‘i ia ‘i he ‘ao ‘o e kakai; ‘io, na‘a ne tāmate‘i ia, ‘o fetongi ia ‘i he pule."
    },
    {
      "verse": 11,
      "text": "Pea ko hono toe ‘o e ngāue ‘a Sākalaia, vakai, kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli."
    },
    {
      "verse": 12,
      "text": "Ko e folofola ia ‘a Sihova, ‘a ia na‘a ne fai kia Sehu, ‘O pehē, ‘E nofo ho hako ‘i he taloni ‘o ‘Isileli, ‘o a‘u ki he faa‘i to‘utangata. Pea na‘e pehē ‘ene hoko."
    },
    {
      "verse": 13,
      "text": "Na‘e hoko ki he pule ‘a Sālumi foha ‘o Siepesi, ‘i he tolungofulu mā hiva ta‘u ‘o ‘Ūsaia ko e Tu‘i Siuta; pea na‘e māhina kātoa ‘ene hau ‘i Samēlia."
    },
    {
      "verse": 14,
      "text": "Pea ‘alu hake mei Tīlisa ‘a Menahemi foha ‘o Katai, ‘o ne a‘u ki Samēlia, ‘o ne taa‘i ‘a Saiumi foha ‘o Siepesi ‘i Samēlia; ‘io, na‘a ne tāmate‘i ia, ‘o fetongi ‘i he pule."
    },
    {
      "verse": 15,
      "text": "Pea ko hono toe ‘o e ngāue ‘a Sālumi, mo e puleaki na‘a ne fai, vakai, kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli."
    },
    {
      "verse": 16,
      "text": "Na‘e toki taa‘i ‘e Menahemi ‘a Tīfisa mo ia kotoa na‘e ‘i ai, pea mo hono ngaahi feitu‘u mei Tīlisa: koe‘uhi na‘e ‘ikai to‘o ‘a e songo kiate ia, ko ia na‘a ne taa‘i ai; pea ko e kau fefine kotoa pē ‘i ai na‘e feitama na‘a ne tafa."
    },
    {
      "verse": 17,
      "text": "‘I he tolungofulu mā hiva ta‘u ‘o ‘Asalaia ko e Tu‘i Siuta na‘e hoko ‘o Tu‘i ‘Isileli ‘a Menahemi foha ‘o Katai, pea ne hongofulu ta‘u ‘i Samēlia."
    },
    {
      "verse": 18,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova: lolotonga ‘ene mo‘ui na‘e ‘ikai te ne afe mei he ngaahi angahala ‘a Selopoame foha ‘o Nīpati, ‘a ia na‘a ne fakaangahala ‘aki ‘a ‘Isileli."
    },
    {
      "verse": 19,
      "text": "Pea ha‘u ke tau‘i ‘a e fonua ‘e Puli ko e Tu‘i ‘Āsilia; pea ‘ange ‘e Menahemi kia Puli ha afe‘i taleniti siliva, ke ne kau mo ia ke poupou hono hau."
    },
    {
      "verse": 20,
      "text": "Pea tu‘utu‘uni ‘e Menahemi ‘a e pa‘anga ki ‘Isileli, ki he kau koloa‘ia lahi, ke takitaha ha nimangofulu‘i sikeli ke ‘ange ki he Tu‘i ‘Āsilia. Ko ia na‘e foki ‘a e Tu‘i ‘Āsilia, ‘o ‘ikai te ne fuoloa ai ‘i he fonua."
    },
    {
      "verse": 21,
      "text": "Pea ko hono toe ‘o e ngāue ‘a Menahemi, mo e me‘a kotoa na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli?"
    },
    {
      "verse": 22,
      "text": "Pea toka ‘a Menahemi mo ‘ene ngaahi kui; pea na‘e fetongi ia ‘i he pule ‘e hono foha ko Pekaia."
    },
    {
      "verse": 23,
      "text": "‘I hono nimangofulu ta‘u ‘o ‘Asalaia ko e Tu‘i Siuta na‘e hoko ‘o Tu‘i ‘Isileli ‘i Samēlia ‘a Pekaia ko e foha ‘o Menahemi; pea na‘a ne ua ta‘u ai."
    },
    {
      "verse": 24,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova: na‘e ‘ikai te ne afe mei he ngaahi angahala ‘a Selopoame foha ‘o Nīpati, ‘a ia na‘a ne fakaangahala ‘aki ‘a ‘Isileli."
    },
    {
      "verse": 25,
      "text": "Pea puleaki‘i ia ‘e Peka ko ‘ene kapiteni, foha ‘o Lemalaia, ‘o ne taa‘i ia ‘i Samēlia, ‘i he talitau‘anga ‘o Loto‘ā, ‘a ia mo ‘Ākopa mo ‘Alie, pea na‘e kau mo ia ‘i he me‘a ha toko nimangofulu ‘i he ha‘a Kiliati; ‘io, na‘a ne tāmate‘i ia, ‘o fetongi ia ‘i he pule."
    },
    {
      "verse": 26,
      "text": "Pea ko hono toe ‘o e ngāue ‘a Pekaia, mo e me‘a kotoa na‘a ne fai, vakai, kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli."
    },
    {
      "verse": 27,
      "text": "‘I he nimangofulu mā ua ta‘u ‘o ‘Asalaia ko e Tu‘i Siuta na‘e hoko ‘o Tu‘i ‘Isileli ‘i Samēlia ‘a Peka foha ‘o Lemalaia, ‘o ne uofulu ta‘u ai."
    },
    {
      "verse": 28,
      "text": "Pea fai ‘e ia ‘a e me‘a na‘e tau kovi ki he finangalo ‘o Sihova: na‘e ‘ikai te ne afe mei he ngaahi angahala ‘a Selopoame foha ‘o Nīpati, ‘a ia na‘a ne fakaangahala ‘aki ‘a ‘Isileli."
    },
    {
      "verse": 29,
      "text": "‘I he taimi ‘o Peka ko e Tu‘i ‘Isileli na‘e ha‘u ‘a Tikilati-pīlesa ko e Tu‘i ‘Āsilia, ‘o ne hamu ‘a ‘Ioni, mo ‘Ēpeli-Petemaaka, mo ‘Ianoa, mo Kētesi, mo Hasoa, mo Kiliati, mo Kāleli, ‘a e fonua kotoa ‘o Nafitalai; ‘o ne taki pōpula kinautolu ki ‘Āsilia."
    },
    {
      "verse": 30,
      "text": "Pea puleaki‘i ‘e Hosea ko e foha ‘o ‘Ela ‘a Peka foha ‘o Lemalaia, ‘o ne taa‘i ia; ‘io, na‘a ne tāmate‘i ia, ‘o ne fetongi ia ‘i he pule, ‘i he uofulu ta‘u ‘o Siotame foha ‘o ‘Ūsaia."
    },
    {
      "verse": 31,
      "text": "Pea ko hono toe ‘o e ngāue ‘a Peka, mo e me‘a kotoa na‘a ne fai, vakai, kuo tohi ia ‘i he Puka ‘o e Kalonikali ‘o e ngaahi Tu‘i ‘Isileli."
    },
    {
      "verse": 32,
      "text": "‘I he ua ta‘u ‘o Peka foha ‘o Lemalaia ko e Tu‘i ‘Isileli na‘e hoko ‘o Tu‘i Siuta ‘a Siotame foha ‘o ‘Ūsaia."
    },
    {
      "verse": 33,
      "text": "Na‘a ne uofulu mā nima ta‘u ‘i he‘ene kamata pule, pea na‘e hongofulu mā ono ta‘u ‘ene hau ‘i Selusalema: pea ko e hingoa ‘o ‘ene fa‘ē ko Sīlusa ko e ‘ōfefine ‘o Sātoki."
    },
    {
      "verse": 34,
      "text": "Pea fai ‘e ia ‘a e me‘a na‘e hoa mo e finangalo ‘o Sihova, ‘o tatau tofu pē mo e fai ‘a ‘ene tamai ko ‘Ūsaia."
    },
    {
      "verse": 35,
      "text": "Ko hono me‘a pē na‘e ‘ikai holoki ‘a e ngaahi ‘esi: na‘e kei fai feilaulau ‘a e kakai mo tutu ‘inisēnisi ‘i he ngaahi ‘esi. Na‘e ngaohi ‘e ia ‘a e matanikolo ‘olunga ‘i he fale ‘o Sihova."
    },
    {
      "verse": 36,
      "text": "Pea ko hono toe ‘o e ngāue ‘a Siotame, mo e me‘a kotoa na‘a ne fai, ‘ikai kuo tohi ia ‘i he Puka ‘o e Kalonikali ‘o e ngaahi Tu‘i Siuta?"
    },
    {
      "verse": 37,
      "text": "‘I he taimi ko ia na‘e kamata ‘e Sihova ‘ene fekau atu ki Siuta ‘a Lēsini ko e Tu‘i Sīlia mo Peka foha ‘o Lemalaia."
    },
    {
      "verse": 38,
      "text": "Pea toka ‘a Siotame mo ‘ene ngaahi kui, pea na‘e telio fakataha mo ‘ene ngaahi kui ‘i he kolo ‘o hono tupu‘anga ko Tēvita: pea na‘e fetongi ia ‘i he pule ‘e hono foha ko ‘Āhasi."
    }
  ],
  "timestamp": "2025-08-08T15:54:48.573237"
}