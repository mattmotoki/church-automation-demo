{
  "book": "1TI",
  "book_name": "1 Timothy",
  "chapter": 5,
  "version_id": 1307,
  "url": "https://www.bible.com/bible/1307/1TI.5",
  "verses": [
    {
      "verse": 1,
      "text": "‘OUA na‘a ha‘aki valoki‘i ha motu‘a, ka ke fai fakaoleole pē ‘o hangē ko ho‘o tamai; fai ki he kau talavou ‘o hangē ko ho tokoua."
    },
    {
      "verse": 2,
      "text": "Ki he kau fine‘eiki ‘o hangē ko ho‘o fa‘ē; ki he kau finemui ‘o hangē ko ho tuofefine, ‘o mātu‘aki anga ma‘a."
    },
    {
      "verse": 3,
      "text": "Tokanga‘i ‘a e kau fefine uitou ‘oku paea mo‘oni."
    },
    {
      "verse": 4,
      "text": "Ka ‘o kapau ‘oku ma‘u fānau pe makapuna ‘e si‘i uitou, ‘oua mu‘a ke ako‘i kinautolu ke nau fai ‘a e tō‘onga totonu ki hoto fāmili, pea ke fai ‘a e totongi ki he‘enau mātu‘a: he ko e me‘a ia ‘e hāngai fofonga ki ai ‘a e ‘Otua."
    },
    {
      "verse": 5,
      "text": "Pea ko eni, ko e uitou ‘oku paea mo‘oni pea tuku tuēnoa, kuo tu‘u ‘ene ‘amanaki ki he ‘Otua, pea ‘oku ne nofo ki he fai ‘o e ngaahi hū mo e lotu ‘i he pō mo e ‘aho."
    },
    {
      "verse": 6,
      "text": "Ka ko e uitou ‘oku fakausousa, neongo ko e mo‘ui ka kuo mate."
    },
    {
      "verse": 7,
      "text": "Ko e ngaahi me‘a ko ia foki ke ke tu‘utu‘uni ki ai koe‘uhi ke nau ta‘emele."
    },
    {
      "verse": 8,
      "text": "Ka ‘oka ai ha taha ‘oku ‘ikai tokanga ki hono kāinga, kae‘uma‘ā hono fāmili, ‘oku ne faka‘ikai‘i ‘ene lotu, ‘io, ‘oku ne kovi ange ‘i ha hīteni."
    },
    {
      "verse": 9,
      "text": "Ke ‘oua na‘a tu‘u ha taha ‘i he tohi ‘o e Kau Uitou, ‘oku si‘i hono ta‘u ‘i he onongofulu, ko e uaifi ‘o e tangata pē taha."
    },
    {
      "verse": 10,
      "text": "Ko e toko taha kuo fakaongolelei he‘ene ngaahi ngāue ‘aonga, ha‘ane tauhi ha fānau, ha‘ane fakaafe ha ‘āunofo, ha‘ane fufulu ‘a e va‘e ‘o e kau lotu, ha‘ane tokoni‘i ha kakai kuo mo‘ua ha mamahi, kapau na‘e ‘ilonga pē ha ngāue lelei pea ne feinga ki ai."
    },
    {
      "verse": 11,
      "text": "Ka ko e kau uitou ‘oku mālōlō ke ke fakafisi ki ai; he ka faifai pea mālohi ‘enau hoha‘a ‘ia Kalaisi, te nau tangi ke mali:"
    },
    {
      "verse": 12,
      "text": "‘o nau nofo mo kinautolu ‘enau hala, ‘a ‘eni, Kuo nau maumau ‘enau fuakava mu‘a."
    },
    {
      "verse": 13,
      "text": "Kae‘uma‘ā te nau hoko ai ‘o fakapikopiko ‘i he‘enau ‘alu fano ‘i he ngaahi ‘api; ‘o ‘ikai ko e fakapikopiko pē, ka ko e fa‘a lau, mo kaunoa, ‘o talanoa ‘aki ‘a e ngaahi me‘a na‘e totonu ke ‘oua ‘e lau."
    },
    {
      "verse": 14,
      "text": "Ko ia, ko hoku loto ki he kau uitou ‘oku mālōlō, ke nau toe mali, ke nau fanau, ke nau pule he fāmili, ‘o ‘oua ‘e ‘atu mo‘o e fili ha me‘a ke tu‘unganaki ‘aki ‘ene lau‘ikovi."
    },
    {
      "verse": 15,
      "text": "He na‘a mo ‘eni kuo afe hanau ni‘ihi, ‘o muimui kia Sētane."
    },
    {
      "verse": 16,
      "text": "Kapau ko ha kau uitou ‘oku kāinga mo ha fefine lotu, ke tokoni kiate kinautolu ‘e ia, ‘o ‘oua ‘e tuku ke mafasia ai ‘a e Siasi: kae ‘i he Siasi ke tokoni ki he kau uitou ‘oku paea mo‘oni."
    },
    {
      "verse": 17,
      "text": "Ko e kau faifekau ‘oku pule lelei, ‘ē, ko honau taau ha tokoni lōua; kae‘uma‘ā ‘a kinautolu ‘oku fakafitefita‘a ‘i he malanga mo e faiako."
    },
    {
      "verse": 18,
      "text": "He ‘oku lau ‘e he Tohitapu, Ko e pulu ‘oku ne ‘au‘au ‘a e koane ‘e ‘ikai te ke ha‘iha‘i hono ngutu. Mo eni, ‘Ilonga ha taha ‘oku ngāue, ‘oku taau ke ne ma‘u ha‘ane totongi."
    },
    {
      "verse": 19,
      "text": "‘Oua te ke tali ha faka‘ilo ‘o ha faifekau, ka ‘i he ‘i ai ha fakamo‘oni ‘e toko ua pe toko tolu:"
    },
    {
      "verse": 20,
      "text": "ka ko kinautolu ‘oku faihala ke ke valoki ‘i he ‘ao ‘o e kakai kotoa, koe‘uhi ke manavahē hono toe."
    },
    {
      "verse": 21,
      "text": "Ko e ‘Otua ē, mo Kalaisi Sīsū, pea mo e kau ‘Āngelo Fili, ‘oku ou na‘ina‘i atu ke ke tauhi ‘a e ngaahi me‘a ni, ‘o ‘oua ‘e fua fakapapau ha me‘a, pe fai ‘i he filifilimānako."
    },
    {
      "verse": 22,
      "text": "‘Oua te ke hilifaki nima leva ki ha toko taha, ‘uma‘ā ha‘o kau ‘i he ngaahi angahala ‘a e kakai kehe: kehe ke ke tauhi KOE ke ma‘a."
    },
    {
      "verse": 23,
      "text": "Tuku ho‘o inu pē ‘a e vai, ka ke fai‘aki ha me‘i uaine, koe‘uhi ko ho fatu mo ho‘o fa‘a mahamahaki."
    },
    {
      "verse": 24,
      "text": "‘Oku fu‘u e‘a ‘a e angahala ‘a e kakai ni‘ihi, ‘o mu‘a ki he fakamaau, kae kimui ‘a e angahala ‘a e ni‘ihi."
    },
    {
      "verse": 25,
      "text": "Pehē foki ‘oku fu‘u e‘a ‘enau ngaahi ngāue lelei; pea ko e ngaahi ngāue ‘oku ‘ikai pehē, tala‘ehai ‘e lava ke fufū."
    }
  ],
  "timestamp": "2025-08-08T15:57:48.220667"
}