{
  "book": "2CH",
  "book_name": "2 Chronicles",
  "chapter": 27,
  "version_id": 1307,
  "url": "https://www.bible.com/bible/1307/2CH.27",
  "verses": [
    {
      "verse": 1,
      "text": "NA‘E uofulu mā nima ta‘u ‘a Siotame ‘i he‘ene kamata pule, pea na‘e hongofulu mā ono ta‘u ‘ene hau ‘i Selusalema: pea ko e hingoa ‘o ‘ene fa‘ē ko Sīlusa ko e ‘ōfefine ‘o Sātoki."
    },
    {
      "verse": 2,
      "text": "Pea fai ‘e ia ‘a e me‘a na‘e hoa mo e finangalo ‘o Sihova, ‘o tatau tofu pē mo e fai ‘a ‘ene tamai ko ‘Ūsaia: kae ngata pē na‘e ‘ikai te ne hū ki he temipale ‘o Sihova. Pea na‘e kei fai ‘e he kakai ‘a e ngaahi me‘a te nau maumau ai."
    },
    {
      "verse": 3,
      "text": "Na‘e ngaohi ‘e ia ‘a e matanikolo ‘olunga ‘i he fale ‘o Sihova, pea lahi ‘a e me‘a na‘a ne langa ‘i he ‘ā ‘o ‘Ōfeli."
    },
    {
      "verse": 4,
      "text": "Na‘a ne langa kolo foki ‘i he fonua mo‘unga ‘o Siuta, pea ne langa ‘ani taua moni fale le‘o ‘i he ngaahi vao tātā."
    },
    {
      "verse": 5,
      "text": "Pea ne fai tau foki mo Tu‘i Ha‘a ‘Āmoni, ‘o ne lava‘i kinautolu. Pea ko e ta‘u ko ia na‘e tukuhau kiate ia ‘e ha‘a ‘Āmoni, ko e teau‘i taleniti siliva, mo e kilu‘i efa uite, mo e kilu‘i efa pa‘ale. Na‘e pehē mo e tukuhau ‘a ha‘a ‘Āmoni ‘i hono ua ta‘u foki, mo hono tolu."
    },
    {
      "verse": 6,
      "text": "Ko ia na‘e kaukaua ‘a Siotame, koe‘uhi na‘a ne teu hono ngaahi ‘alunga ke ‘ao mo Sihova ko hono ‘Otua."
    },
    {
      "verse": 7,
      "text": "Pea ko hono toe ‘o e ngāue ‘a Siotame, mo ‘ene ngaahi tau, mo hono ngaahi founga, vakai kuo tohi ia ‘i he Puka ‘o e Ngaahi Tu‘i ‘Isileli mo Siuta."
    },
    {
      "verse": 8,
      "text": "Na‘a ne uofulu mā nima ta‘u ‘i he‘ene kamata pule, pea na‘e hongofulu mā ono ta‘u ‘ene hau ‘i Selusalema."
    },
    {
      "verse": 9,
      "text": "Pea toka ‘a Siotame mo ‘ene ngaahi kui, pea na‘a nau telio ia ‘i Kolo-‘o-Tēvita; pea na‘e fetongi ia ‘i he pule ‘e hono foha ko ‘Āhasi."
    }
  ],
  "timestamp": "2025-08-08T15:55:01.671115"
}