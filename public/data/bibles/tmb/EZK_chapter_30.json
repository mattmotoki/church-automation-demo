{
  "book": "EZK",
  "book_name": "Ezekiel",
  "chapter": 30,
  "version_id": 1307,
  "url": "https://www.bible.com/bible/1307/EZK.30",
  "verses": [
    {
      "verse": 1,
      "text": "PEA na‘e hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Hako‘i-tangata, ke ke fai ha palofisai, mo ke pehē, Ko e folofola ‘eni ‘a ‘Ātonai Sihova: Ofa‘aki ‘a e ‘oiauē, ‘Oi, ‘a e ‘aho na!"
    },
    {
      "verse": 3,
      "text": "He ‘oku ofi ‘a e ‘aho, ‘oku ofi ‘a e ‘aho ‘o Sihova, ko e ‘aho ‘ao‘aofia; ko e taimi ia ‘o e ngaahi pule‘anga."
    },
    {
      "verse": 4,
      "text": "Pea ‘e hoko ‘a e heletā ki ‘Isipite, pea ‘e ai ha fu‘u mamahi ‘i ‘Itiopea, ‘oka tō ‘i ‘Isipite ‘a e kakai kuo tāmatea; pea te nau ‘ave hono uōuōtu‘u, pea ‘oku maumau hono ngaahi tu‘unga."
    },
    {
      "verse": 5,
      "text": "Ko ‘Itiopea, mo Futi, mo Luti, mo e ngaahi fa‘ahinga ‘oku fefiofi mo e Lupi, mo e kainanga ‘o e fonua ‘o e kovinānite, te nau tō ‘i he heletā fakataha mo e fa‘ahinga ko ē."
    },
    {
      "verse": 6,
      "text": "Ko e folofola ‘eni ‘a Sihova: Pea ‘e tō ‘a e kau pukepuke ‘o ‘Isipite, pea ‘e holo hifo ‘a e ivi ‘oku nau pōlepole ai: te nau tō ai ‘i he heletā mei Mikitoli ki Suene: ko e folofola ia ‘a ‘Ātonai Sihova."
    },
    {
      "verse": 7,
      "text": "Pea te nau nofo maumau ‘i he lotolotonga ‘o e ngaahi fonua kuo maumau, pea ko hono ngaahi kolo te nau lotolotoi ‘i he ngaahi kolo kuo lala."
    },
    {
      "verse": 8,
      "text": "Pea te nau ‘ilo ko Sihova au, ‘oka u ka ‘ai ha afi ki ‘Isipite, pea kuo maumau ‘a kinautolu kotoa ‘oku tokoni ki ai."
    },
    {
      "verse": 9,
      "text": "‘I he ‘aho ko ia ‘e ‘alu atu meiate au ha kau talafekau ‘i he ngaahi vaka, ke fakatete‘i ‘a e kau ‘Itiopea falalanoa: pea ‘e ‘iate kinautolu ha fu‘u mamahi, hangē ko e ‘aho ko ē ‘o ‘Isipite–tala atu ko ena ia ‘oku ha‘u."
    },
    {
      "verse": 10,
      "text": "Ko e folofola ‘eni ‘a ‘Ātonai Sihova: Pea te u ‘ai ke tuku ‘a e uōuōtu‘u ‘o ‘Isipite, ‘o u fakafai ‘ia Nepukanesa Tu‘i Pāpilone."
    },
    {
      "verse": 11,
      "text": "Ko e toko taha ko ia fakataha mo ‘ene kakai, ko e fa‘ahinga fakamālohi ‘i he ngaahi pule‘anga, ‘e ‘omi kinautolu ke faka‘auha ‘a e fonua ko ē; pea te nau unuhi ‘enau heletā ki ‘Isipite, pea te nau fakafonu ‘a e fonua ‘i he kakai kuo mate tāmate‘i."
    },
    {
      "verse": 12,
      "text": "Pea te u ‘ai ke mātu‘u ‘a e ngaahi manga ‘o Naila, pea te u fakatau ‘a e fonua ki he nima ‘o e kakai kovi: pea te u maumau ‘a e fonua mo hono mahu ‘i he ngāue ‘a ha kau muli: ko au Sihova kuo u tala."
    },
    {
      "verse": 13,
      "text": "Ko e folofola ‘eni ‘a ‘Ātonai Sihova: Pea te u fakangata ‘a e ngaahi ‘aitoli, pea te u faka‘osi mei Nofi ‘a e ngaahi tamapua; pea ‘e ‘ikai toe ai ha ‘eiki mei he fonua ko ‘Isipite; pea te u ‘ai ha ilifia ki he fonua ko ‘Isipite."
    },
    {
      "verse": 14,
      "text": "Pea te u maumau ‘a Patalosi, pea te u ‘ai ha afi ki Soani, pea te u fai ha ngaahi tautea ki Nō."
    },
    {
      "verse": 15,
      "text": "Pea te u lilingi ‘eku ‘ita ki Sini, ko e talitau‘anga ‘o ‘Isipite; pea te u tu‘usi ‘a e uōuōtu‘u ‘o Nō."
    },
    {
      "verse": 16,
      "text": "‘Io, te u ‘ai ha afi ki ‘Isipite; ‘e mākauua ‘a Sini ‘i he mamahi, pea ‘e hoko ‘a Nō ko e koto movete: pea ko e me‘a ki Nofi ko honau fili ‘e fai ‘aho."
    },
    {
      "verse": 17,
      "text": "Ko e kau talavou ‘o ‘Oni mo Pipeseti te nau tō ‘i heletā: pea ko e fa‘ahinga ko ē te nau ‘alu pōpula."
    },
    {
      "verse": 18,
      "text": "Pea ‘i Tapanesi ‘e fakapo‘uli ‘a e ‘aho, ka u ka laiki ai ‘a e ngaahi ‘ioke ‘a ‘Isipite, pea ‘e fakangata ai hono ivi na‘a ne pōlepole ai: ko e me‘a ki he kolo, ‘e ‘ufi‘ufi ia ‘e ha ‘ao, pea ko hono ngaahi kolo ‘uhiki te nau ‘alu pōpula."
    },
    {
      "verse": 19,
      "text": "‘Āua, te u fai ‘a e ngaahi tautea ‘i ‘Isipite: pea te nau ‘ilo ko Sihova au."
    },
    {
      "verse": 20,
      "text": "Pea ‘i hono hongofulu mā taha ta‘u, ‘i he ‘uluaki māhina, mo e ‘aho fitu ‘o e māhina, ‘iloange na‘e hoko ‘a e folofola ‘a Sihova kiate au, ‘o pehē,"
    },
    {
      "verse": 21,
      "text": "Hako‘i-tangata, kuo u maumau‘i ‘a e nima ‘o Felo Tu‘i ‘Isipite; pea vakai kuo ‘ikai ke ha‘iha‘i ke ‘ai ha ngaahi faito‘o ki ai, pe ‘ai ‘a e lāfosi mōno ha‘iha‘i, ke mālohi ai ke puke ‘a e heletā."
    },
    {
      "verse": 22,
      "text": "Ko ia, ko e folofola ‘eni ‘a ‘Ātonai Sihova: Ko au ‘eni te u fai mo Felo Tu‘i ‘Isipite, pea te u maumau hono ongo nima fakatou‘osi, ‘a ia ‘oku mālohi mo ia ‘oku fasi; pea te u ‘ai ke tō ‘a e heletā mei hono nima."
    },
    {
      "verse": 23,
      "text": "Pea te u veteki ‘a e kau ‘Isipite ‘i he ngaahi pule‘anga, mo tūtuu‘i kinautolu ‘i he ngaahi fonua."
    },
    {
      "verse": 24,
      "text": "Pea te u ‘ai ke mālohi ‘a e ongo nima ‘o e Tu‘i Pāpilone, pea te u ‘ai ki hono nima ‘eku heletā: pea te u fesi‘i ‘a e ongo nima ‘o Felo, pea te ne fai ‘i hono ‘ao ‘a e to‘e ‘a ha taha kuo kafo."
    },
    {
      "verse": 25,
      "text": "‘Io, te u pukepuke ‘a e ongo nima ‘o e Tu‘i Pāpilone, ka ko e ongo nima ‘o Felo ‘e tāupe; pea te nau ‘ilo ko Sihova au, ‘oka u ka ‘ai ‘eku heletā ki he nima ‘o e Tu‘i Pāpilone, ke ne mafao ia ki he fonua ko ‘Isipite."
    },
    {
      "verse": 26,
      "text": "‘Io, te u veteki ‘a e kau ‘Isipite ‘i he ngaahi pule‘anga, mo tūtuu‘i kinautolu ‘i he ngaahi fonua; pea te nau ‘ilo ko Sihova au."
    }
  ],
  "timestamp": "2025-08-08T15:56:24.913201"
}