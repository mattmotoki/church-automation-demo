{
  "book": "PSA",
  "book_name": "Psalms",
  "chapter": 145,
  "version_id": 1307,
  "url": "https://www.bible.com/bible/1307/PSA.145",
  "verses": [
    {
      "verse": 1,
      "text": "TEU fakahīkihiki‘i koe, ‘a hoku Tu‘i-‘Otua; Pea te u fakamālō‘ia ho huafa, ‘o lauikuonga pea ta‘engata."
    },
    {
      "verse": 2,
      "text": "Ko e ‘aho kotoa pē te u fakamālō‘ia ‘a e ‘Afiona; Pea te u fakalāngilangi‘i ho huafa, ‘O lauikuonga pea ta‘engata."
    },
    {
      "verse": 3,
      "text": "‘Oku lahi ‘a Sihova, Pea fungani hono fakamālooa; Pea ko hono lahi ‘oku ta‘emahakulea."
    },
    {
      "verse": 4,
      "text": "‘E kaila‘aki ‘e he to‘utangata ki he to‘utangata ho‘o ngaahi ngāue na, Pea ko ho‘o fa‘a fai fakangeingei te nau fakahā."
    },
    {
      "verse": 5,
      "text": "Te u fakalaulauloto ki he ngāue fakaofo ‘a‘au, ‘A e fakangeingei ‘o e lāngilangi ‘o ho‘o fotu."
    },
    {
      "verse": 6,
      "text": "Pea ‘e talanoa ‘e he kakai ‘a e ha‘aha‘a ‘o ho‘o ngaahi me‘a fakailifia; Pea ko ho‘o ngaahi me‘a lalahi ko au te u fakalāutelau."
    },
    {
      "verse": 7,
      "text": "Ko e fakamanatu ho‘o fu‘u lelei te nau pu‘aki, Pea ko ho‘o faitotonu te nau kalanga‘aki."
    },
    {
      "verse": 8,
      "text": "‘Oku angalelei mo ‘alo‘ofa ‘a e ‘Eiki, Tuai ki he houhau, pea lahi ‘ene meesi."
    },
    {
      "verse": 9,
      "text": "‘Oku lelei ‘a Sihova ki he me‘a kotoa pē; Pea ko ‘ene fai faka‘atu‘i ‘oku lave ki he‘ene ngāue fuli pē."
    },
    {
      "verse": 10,
      "text": "‘Oku fai ho fakamālō, ‘Eiki, ‘e ho‘o ngaahi ngāue kotoa; Pea ko ho‘o kau lotu ‘oku nau fakafeta‘ia ‘a e ‘Afiona."
    },
    {
      "verse": 11,
      "text": "‘Oku nau talanoa ki he lāngilangi ‘o ho pule‘anga, Mo nau ‘a‘au ho fakangeingei na."
    },
    {
      "verse": 12,
      "text": "“Ke faka‘ilo ‘ene fai fakangeingei ki he hako‘i tangata, Mo e nāunau ‘o e teunga ‘o hono pule‘anga.”"
    },
    {
      "verse": 13,
      "text": "Ko ho pule‘anga ko e pule‘anga ‘o e ngaahi kuonga kotoa, Pea ko ho hau ‘oku fai mei he to‘utangata ki he to‘utangata."
    },
    {
      "verse": 14,
      "text": "‘Oku poupou ‘e Sihova ‘a e kau hinga kātoa pē, Pea ko kinautolu ‘oku mapelu ki lalo ‘oku ne pukepuke hake."
    },
    {
      "verse": 15,
      "text": "Ko e mata ‘o e me‘a fuli pē ‘oku hanga ki he ‘Afiona: Pea ‘oku ke ‘ange ha‘anau me‘akai ‘i hono kuonga."
    },
    {
      "verse": 16,
      "text": "‘Oku ke folahi ho nima, Pea ke fakamākona ‘a e holi ‘a e me‘a mo‘ui kotoa."
    },
    {
      "verse": 17,
      "text": "Ko e faitotonu ‘a Sihova ‘i hono ‘alunga kotoa, Pea ‘i he‘ene ngāue kotoa pē ‘oku ne fai ‘ofa."
    },
    {
      "verse": 18,
      "text": "‘Oku ofi leva ‘a Sihova ki he kakai kotoa ‘Oku tautapa kiate ia; ‘A kinautolu ‘oku fai mo‘oni ‘enau tautapa."
    },
    {
      "verse": 19,
      "text": "Ko e holi ‘a e kakai ‘oku ‘apasia kiate ia ‘oku ne fakaai; Pea ‘oku ongo kiate ia ‘enau kaila, ‘o ne fakamo‘ui."
    },
    {
      "verse": 20,
      "text": "‘Oku tauhi ‘e Sihova ‘a e kakai ‘oku ‘ofa kiate ia: Ka ko e kau angahala te ne faka‘auha."
    },
    {
      "verse": 21,
      "text": "‘E fai ‘e hoku ngutu ‘a e fakalāngilangi‘i ‘o Sihova; Pea ke fakamālō‘ia ‘e he kakano kotoa hono huafa tāpuhā, ‘O lauikuonga ‘o ta‘engata."
    }
  ],
  "timestamp": "2025-08-08T15:55:43.714421"
}