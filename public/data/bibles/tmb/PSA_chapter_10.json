{
  "book": "PSA",
  "book_name": "Psalms",
  "chapter": 10,
  "version_id": 1307,
  "url": "https://www.bible.com/bible/1307/PSA.10",
  "verses": [
    {
      "verse": 1,
      "text": "KO E hā ‘oku ke fakamama‘o ai, ‘Eiki? Ko e hā ‘oku ke hanga kehe ai ‘i he taimi ‘efi‘efi?"
    },
    {
      "verse": 2,
      "text": "‘I he fielahi ‘a e angakovi kuo mohongia ‘a si‘i ngaohia; Kuo nau mo‘ua ‘i he ngaahi fakakaukau kuo puleaki‘i ‘e he fa‘ahinga na."
    },
    {
      "verse": 3,
      "text": "He ko e holi ‘o hono loto, ko e pōlepole‘anga ia ‘o e angakovi; Pea kuo ne fakamālō kiate ia ‘oku ma‘u me‘a ‘i he fakamālohi: ‘Oku ne mā‘imoa ‘aki ‘a e ‘Eiki."
    },
    {
      "verse": 4,
      "text": "Ko e angakovi–ko ‘ene matahiki ‘oku lea, “‘E ‘ikai te ne ‘eke ‘a e me‘a: ‘Oku ‘ikai ha ‘Otua”– Ko e lau ia ‘a ‘ene ngaahi fakakaukau kotoa."
    },
    {
      "verse": 5,
      "text": "‘Oku mālohi ai pē ‘ene ngaahi laka; ‘Oku mā‘olunga ho‘o ngaahi fakamaau, ‘o mama‘o mei hono mata: Ko e me‘a ki hono ngaahi fili ‘oku ne ifi‘i kinautolu kotoa."
    },
    {
      "verse": 6,
      "text": "‘Oku ne pehē ‘i hono loto, “E ‘ikai maue‘i kita: ‘E ‘ikai te u tō ki ha kovi ‘i ha to‘utangata mo ha to‘utangata.”"
    },
    {
      "verse": 7,
      "text": "‘Oku fonu hono ngutu ‘i he tuki, mo e kākā, mo e fakaehaua; Ko e fakamamahi mo e pau‘u ‘oku ‘i hono lalo ‘elelo na."
    },
    {
      "verse": 8,
      "text": "‘Oku ne nofo ‘i he ngaahi toitoi‘anga ‘o e ngaahi vilisi; ‘Oku ne tāmate‘i ‘a e ta‘ehalaia ‘i he ngaahi potu ‘oku puli; Ko hono mata ‘oku lamalama fufū ki he vaivai."
    },
    {
      "verse": 9,
      "text": "Hangē ha laione ‘i hono vao pehē ‘ene toitoi ‘i hono toitoi‘anga; ‘Oku ne toi pē ke pō ‘a e ta‘eli‘ekina: ‘Oku ne ma‘u ‘a e ta‘eli‘ekina he ha‘o ‘aki hono kupenga."
    },
    {
      "verse": 10,
      "text": "Ko ia, kuo laiki ia pea hinga, Pea ‘oku tō ‘a si‘i kau vaivai ‘i he ngaahi fu‘u mahafu ‘a‘ana."
    },
    {
      "verse": 11,
      "text": "‘Oku ne pehē ‘i hono loto, “Kuo ngalo ‘i he ‘Otua: Kuo ne hanga kehe; ‘e ‘ikai te ne sio ki ai ‘o ta‘engata.”"
    },
    {
      "verse": 12,
      "text": "‘Eiki, tu‘u hake; ‘e ‘Otua, ofa ho nima: ‘Oua na‘a ngalo ‘a e ngaohikovia!"
    },
    {
      "verse": 13,
      "text": "Ko e pehē koā ke mā‘imoa ‘aki ‘e he angakovi ‘a e ‘Otua! Ke ne pehē ‘i hono loto, “E ‘ikai te ke ‘eke ia!”"
    },
    {
      "verse": 14,
      "text": "Kuo ke sio ki ai; he ‘oku vakai‘i ‘e he ‘Afiona ‘a e ongosia mo e hoha‘a; Koe‘uhi ke ala ki ai ho nima; ‘Oku tuku ‘e he vaivai ‘enau me‘a kiate koe, He ko koe ai pē ‘a e tokoni ‘o e tamai mate."
    },
    {
      "verse": 15,
      "text": "Laiki ‘e koe ‘a e nima ‘o e faihala: Pea ko e me‘a ki he tangata kovi, ‘eke ‘ene fai hala, Kae‘oua ke ‘ikai kei ‘ilo ha me‘a."
    },
    {
      "verse": 16,
      "text": "‘Oku Tu‘i ‘a Sihova ‘o lauikuonga pea ta‘engata: Kuo ‘auha ‘a e hīteni mei hono fonua."
    },
    {
      "verse": 17,
      "text": "Ko e holi ‘a e ngaohikovia kuo ke ongo‘i, ‘e Sihova, ‘Oku ke poupou honau loto; ‘oku ke fakatokanga‘i ho fofonga;"
    },
    {
      "verse": 18,
      "text": "Ka ke fai fakamaau ma‘a e tamai mate mo si‘i havehave, Kae‘oua na‘a toe fakailifia mai ‘e ha me‘a vaivai ‘a ia ko e kelekele pē."
    }
  ],
  "timestamp": "2025-08-08T15:55:23.097688"
}