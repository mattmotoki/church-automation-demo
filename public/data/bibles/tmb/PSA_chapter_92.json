{
  "book": "PSA",
  "book_name": "Psalms",
  "chapter": 92,
  "version_id": 1307,
  "url": "https://www.bible.com/bible/1307/PSA.92",
  "verses": [
    {
      "verse": 1,
      "text": "KO E me‘a lelei ke fakafeta‘i kia Sihova, Pea ke hiva saame, ‘Elioni, ki ho huafa:"
    },
    {
      "verse": 2,
      "text": "Ke fakahā pongipongi ho‘o ‘ofa, Mo ho‘o lototō ‘i he pō kotoa."
    },
    {
      "verse": 3,
      "text": "‘Aki ‘a e tu‘o-hongofulu, mo e helefilo; ‘Aki ‘a e ha‘ape lea ongo."
    },
    {
      "verse": 4,
      "text": "He kuo ke fakafiefia‘i au, ‘e Sihova, ‘I he me‘a kuo ke feia: Te u mavava ‘i he ngaahi ngāue ‘a ho nima."
    },
    {
      "verse": 5,
      "text": "Hono ‘ikai kāfakafa ho‘o ngaahi ngāue, ‘e Sihova! Pea ‘oku loloto ‘aupito ho‘o ngaahi fakakaukau na."
    },
    {
      "verse": 6,
      "text": "Ko e tangata fakamanu ‘oku ‘ikai te ne ‘ilo ‘a e me‘a ni, Ko e tangata vale ‘oku ‘ikai te ne tokanga‘i:"
    },
    {
      "verse": 7,
      "text": "Ka faliki mai ‘a e angahala hangē ha musie, Pea fisi ‘a e kau faikovi fua pē; Ko hono ‘uhinga ke nau ‘auhia ai pē."
    },
    {
      "verse": 8,
      "text": "Ka ko e hiliō ai pē koe, ‘e Sihova."
    },
    {
      "verse": 9,
      "text": "He vakai ko ho ngaahi fili, Sihova ē– He vakai ko ho ngaahi fili ‘e mole; ‘E movete ‘a e kau fai kovi fua pē."
    },
    {
      "verse": 10,
      "text": "Ka kuo ke fakamā‘olunga hoku nifo e hangē ha nifo‘i pufaloe: Kuo pani au ‘Aki ha lolo fo‘ou."
    },
    {
      "verse": 11,
      "text": "Kuo mākona foki hoku mata ‘iate kinautolu ‘oku tokamalumu kiate au; Kuo fonu hoku telinga ‘i he kau fai kovi ‘oku tu‘u kiate au."
    },
    {
      "verse": 12,
      "text": "‘E to‘ulu hangē ha paame ‘a e mā‘oni‘oni: Te ne tupu hangē ha sita ‘i Lepanoni."
    },
    {
      "verse": 13,
      "text": "Ko e kau tō ‘i he fale ‘o Sihova, Te nau to‘ulu ‘i he ngaahi loto‘ā ‘o hotau ‘Otua."
    },
    {
      "verse": 14,
      "text": "Te nau fua ai pē ‘i he‘enau motu‘a; Te nau mohu huhu‘a mo laumata:"
    },
    {
      "verse": 15,
      "text": "Ke fakahā ko e totonu ‘a Sihova; Ko hoku Makatu‘u, pea ‘oku ‘ikai ha piko ‘iate ia."
    }
  ],
  "timestamp": "2025-08-08T15:55:35.582643"
}