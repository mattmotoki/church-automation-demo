{
  "book": "HOS",
  "book_name": "Hosea",
  "chapter": 4,
  "version_id": 1307,
  "url": "https://www.bible.com/bible/1307/HOS.4",
  "verses": [
    {
      "verse": 1,
      "text": "HA‘A ‘Isileli, fanongo ki he folofola ‘a Sihova: tala atu ‘oku ai ‘a e hopo ‘a Sihova mo e nofo he fonua ni, he ‘oku ‘ikai ha mo‘oni, pea ‘oku ‘ikai ha meesi, pea ‘oku ‘ikai ha ‘ilo ‘o e ‘Otua ‘i he fonua ni."
    },
    {
      "verse": 2,
      "text": "Ko e takuanoa pē ‘a e Huafa, mo e loi, mo e fakapō, mo e kaiha‘a, mo e tono ‘unoho; ‘oku nau pā atu, pea ‘oku felave ‘a e fakapō mo e fakapō."
    },
    {
      "verse": 3,
      "text": "Ko ia ‘oku tangilāulau ‘a e fonua, pea ‘oku ngaluvai ‘a e me‘a kotoa pē ‘oku nofo ai, ‘a e manu ‘o e vao, mo e manupuna ‘o e ‘atā; pea na‘a mo e ika ‘i he tahi ‘oku nau mole."
    },
    {
      "verse": 4,
      "text": "Ka neongo ia, kae ‘oua ‘e fai ‘e ha taha ha fakapoto, pea ‘oua ‘e fai ‘e ha taha ha valoki; he ko ho kakai ‘oku hangē ko e kau tu‘u ki he taula‘eiki."
    },
    {
      "verse": 5,
      "text": "Ko ia, te ke humu ‘aho; pea ‘e humu foki mo koe ‘a e palōfita, po‘uli; pea te u faka‘auha ho‘o fa‘ē."
    },
    {
      "verse": 6,
      "text": "‘Oku faka‘auha hoku kakai ko e masiva poto; he ko koe kuo ke fakatale‘i ‘a e poto, ko ia te u fakatale‘i koe mei ho‘o taula‘eiki kiate au: pea kuo ke fakangalongalo‘i ‘a e lao ‘a ho ‘Otua; te u fakangalongalo‘i ‘e au foki ho‘o fānau."
    },
    {
      "verse": 7,
      "text": "Ko ‘enau faka‘a‘au leva ke lahi, pea pehē mo ‘enau hia: ko honau lāngilangi te u liliu ko e mā."
    },
    {
      "verse": 8,
      "text": "‘Oku nau me‘akai ‘aki ‘a e angahala ‘a hoku kakai, pea ‘oku holi ‘a e loto takitaha ke ai ha‘anau faikovi."
    },
    {
      "verse": 9,
      "text": "Ko ia ‘e hoko tatau pē ki he taula‘eiki mo e kakai; pea te u ‘eke kiate ia hono ngaahi ‘alunga, pea te u fakafoki kiate ia ‘ene ngaahi fai anga."
    },
    {
      "verse": 10,
      "text": "Pea te nau kai, kae ‘ikai mākona; te nau fe‘auaki, kae ‘ikai te nau mafola: he kuo nau tuku ‘a e tokanga kia Sihova."
    },
    {
      "verse": 11,
      "text": "Ko e fai fe‘auaki, mo e inu uaine, kae‘uma‘ā ‘a e uaine fo‘ou, ‘oku mole ai ‘a e loto."
    },
    {
      "verse": 12,
      "text": "‘Oku huhū hoku kakai ki he‘enau potu‘i ‘akau, pea ‘oku tala me‘a ki ai honau va‘akau: he kuo fakahee‘i kinautolu ‘e he laumālie anga fe‘auaki, pea kuo nau fai kovi mei he fatafata ‘o honau ‘Otua."
    },
    {
      "verse": 13,
      "text": "‘Oku nau feilaulau mei he ngaahi tumutumu‘i mo‘unga, pea ‘oku nau tutu ‘inisēnisi ‘i he ngaahi fo‘i mā‘olunga, ‘i he lalo ‘oke‘oke, mo e popilā, mo e ‘oke; he ‘oku sai tokua honau malumalu: ko ia ‘oku fai fe‘auaki ai ho‘omou fānau fefine, pea ‘oku tonoa ai ‘a e ngaahi uaifi ‘o ho‘omou fānau tangata."
    },
    {
      "verse": 14,
      "text": "‘E ‘ikai te u ‘eke ki ho‘omou fānau fefine ‘enau fe‘auaki, pe ki he ngaahi uaifi ‘o ho‘omou fānau tangata ‘enau tonoa; he na‘a mo e fa‘ahinga ko ē ‘oku nau afe mo e pa‘umutu, pea ‘oku nau ō mo e kau fefine tapu ki he feilaulau –‘a! ko e kakai ‘oku ‘ikai ‘ilo ‘a e taau kuo pau ke mafuli."
    },
    {
      "verse": 15,
      "text": "Ka neongo ho‘o fai fe‘auaki, ‘a koe ‘Isileli, kae ‘oua ‘e faihala ‘e Siuta: pea ‘oua te mou omi ki Kilikali, pea ‘oua te mou ‘alu hake ki Pete-‘āveni, pea ‘oua te mou fuakava, “Tangi ‘a e mo‘ui ‘a Sihova.”"
    },
    {
      "verse": 16,
      "text": "He kuo hoko ‘a ‘Isileli ‘o pau‘u, ‘o hangē ha pulu pau‘u: ko e taimi ni ‘e fafanga kinautolu ‘e Sihova hangē ha lami ‘i ha potu fu‘u ‘atā."
    },
    {
      "verse": 17,
      "text": "Kuo pīkitai ‘a ‘Ifalemi ki he ngaahi ‘aitoli; tuku ai pē ā."
    },
    {
      "verse": 18,
      "text": "Ko honau uaine lelei kuo kovi; ‘oku nau fe‘auaki fie fe‘auaki: ko si‘i ngaahi pā ‘o e pule‘anga ‘oku nau mātu‘aki ‘ofa ki he mā."
    },
    {
      "verse": 19,
      "text": "Kuo kofu ‘aki ia ‘e he matangi ‘i hono kapakau; pea ‘e fakamaa‘i kinautolu koe‘uhi ko ‘enau ngaahi feilaulau."
    }
  ],
  "timestamp": "2025-08-08T15:56:32.542966"
}