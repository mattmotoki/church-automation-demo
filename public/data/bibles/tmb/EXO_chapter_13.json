{
  "book": "EXO",
  "book_name": "Exodus",
  "chapter": 13,
  "version_id": 1307,
  "url": "https://www.bible.com/bible/1307/EXO.13",
  "verses": [
    {
      "verse": 1,
      "text": "PEA folofola ‘a Sihova kia Mōsese ‘o pehē, Fakatāpui ma‘aku ‘a e ‘uluaki tama tangata kotoa pē:"
    },
    {
      "verse": 2,
      "text": "‘ilonga ‘a e ‘olopo‘ou ‘i ha‘a ‘Isileli, ‘i he tangata mo e manu, ‘e ‘o‘oku ia."
    },
    {
      "verse": 3,
      "text": "Pea lea ‘a Mōsese ki he kakai, ‘o pehē, Manatu‘i ‘a e ‘aho ko eni, ‘a ia kuo mou omi ai mei ‘Isipite, mei he fale hopoate; he ko e nima mālohi na‘e ‘omi ai kimoutolu ‘e Sihova mei ai: pea ‘e ‘ikai ha mā lēvani ‘e kai."
    },
    {
      "verse": 4,
      "text": "Ko e ‘aho ni kuo mou hū ai kitu‘a, ‘i he māhina ni ko ‘Āpipi."
    },
    {
      "verse": 5,
      "text": "Pea ka faifai pea fakahū koe ‘e Sihova ki he fonua ‘o ha‘a Kēnani, mo ha‘a Heti, mo ha‘a ‘Āmoli, mo ha‘a Hevi, mo ha‘a Siepusi, ‘a ia na‘a ne fuakava ki ho‘o ngaahi kui ke ‘atu mo‘ou, ko e fonua, ‘oku mahutafea ‘i he hu‘akau mo e honi, pea te ke toki tauhi ‘a e tu‘utu‘uni ‘i he māhina ko eni."
    },
    {
      "verse": 6,
      "text": "Ko e ‘aho ‘e fitu te ke kai mā ta‘elēvani, pea ‘i hono fitu ‘o e ‘aho ‘e fai ha kātoanga kia Sihova."
    },
    {
      "verse": 7,
      "text": "‘E kai mā ta‘elēvani ‘i he ngaahi ‘aho ‘e fitu; pea ‘e ‘ikai ‘ilo ‘iate koe ha mā lēvani; ‘io, ‘e ‘ikai ‘ilo ‘iate koe ha lēvani ‘i ho ngaahi feitu‘u kotoa pē."
    },
    {
      "verse": 8,
      "text": "Pea te ke hīnoi‘i ho foha ‘i he ‘aho ko ia, ‘o pehē, Koe‘uhi ā ko e me‘a na‘e fai ‘e Sihova kiate au ‘i he‘eku hū kitu‘a mei ‘Isipite."
    },
    {
      "verse": 9,
      "text": "Pea ‘e ‘iate koe ia mo‘o faka‘ilonga ‘i ho nima, pea mo‘o me‘a fakamanatu ‘i ho vaha‘a mata, koe‘uhi ke ‘i ho ngutu ‘a e lao ‘a Sihova: he ko e nima mālohi kuo ‘omi ai koe kitu‘a ‘e Sihova mei ‘Isipite."
    },
    {
      "verse": 10,
      "text": "Ko ia, te ke tauhi ‘a e tu‘utu‘uni ko eni ‘i hono taimi totonu, ‘o laui ta‘u."
    },
    {
      "verse": 11,
      "text": "Pea ko eni, ka faifai pea ‘omi koe ‘e Sihova ki he fonua ‘o ha‘a Kēnani, ‘o hangē ko ‘ene fuakava kiate koe mo ho‘o ngaahi kui,"
    },
    {
      "verse": 12,
      "text": "pea kuo ne ‘atu ia mo‘ou te ke toki vahe‘i ma‘a Sihova ‘a e ‘olopo‘ou kotoa pē, pea mo e ‘uluaki tama ‘a e manu ‘oku ‘iate koe: ka tangata ‘oku ‘a Sihova ia."
    },
    {
      "verse": 13,
      "text": "Pea ko e ‘uluaki tama ‘a ha ‘asi te ke huhu‘i ‘aki ha sipi; pea kapau ‘e ‘ikai te ke huhu‘i ia te ke fesi‘i hono kia: ka ka ‘ilonga ha ‘olopo‘ou ‘a e kakai ‘i ho hako te ke huhu‘i pē."
    },
    {
      "verse": 14,
      "text": "Pea ka faifai pea fehu‘i kiate koe ‘e ho foha ‘amui, ‘o pehē, Ko e hā ē? Pea te ke tali ki ai, Ko e nima mālohi na‘e ‘omi ai kimautolu ‘e Sihova mei ‘Isipite, mei he fale hopoate;"
    },
    {
      "verse": 15,
      "text": "pea ‘i he faifai pea fakafaingata‘a ‘e Felo homau tukuange, na‘e hanga ‘e Sihova ‘o tāmate‘i ‘a e ‘uluaki tama kotoa pē ‘i he fonua ‘o ‘Isipite, ‘o fai mei he ‘uluaki tama ‘a e kakai ki he ‘uluaki tama ‘a e manu; ko hono ‘uhinga ia ‘oku ou feilaulau ‘aki ai kia Sihova ‘a e ‘olopo‘ou kotoa pē ‘oku tangata; ka ‘ilonga ha ‘uluaki tama ‘o ‘eku fānau ‘oku ou huhu‘i."
    },
    {
      "verse": 16,
      "text": "Pea ‘e ‘iate koe mo‘o faka‘ilonga ‘i ho nima, pea mo‘o failaketeli ki ho vaha‘a mata; he ko e nima mālohi na‘e ‘omi ai koe kitu‘a ‘e Sihova mei ‘Isipite."
    },
    {
      "verse": 17,
      "text": "Pea ko eni, ‘i he tukuange ‘a e kakai ‘e Felo, na‘e ‘ikai tuku ‘e ‘Elohimi ke nau fou ‘i he hala ‘o e fonua ‘o e kau Filisitia, neongo ko e ofi ia; he na‘e pehē ‘e ‘Elohimi, Na‘a momou ‘a e kakai ‘oka nau ka mamata ki he tau, ‘o nau foki ki ‘Isipite;"
    },
    {
      "verse": 18,
      "text": "ko ia na‘e fakafoki ‘a e kakai ‘e ‘Elohimi ‘i he hala ‘o e Toafa ‘o e Tahi Kulokula; pea na‘e ‘alu hake ‘a ha‘a ‘Isileli mei ‘Isipite kuo teuteu tau."
    },
    {
      "verse": 19,
      "text": "Pea na‘e ‘ave ‘e Mōsese ‘a e ngaahi hui ‘o Siosifa; he kuo ne mātu‘aki fakafuakava ‘a ha‘a ‘Isileli, ‘o pehē, Kuo pau ke ‘a‘ahi ‘a e ‘Otua kiate kimoutolu; pea te mou hiki hoku ngaahi hui mei heni ‘i ho‘omou ō."
    },
    {
      "verse": 20,
      "text": "Pea na‘a nau tuku fononga mei Sūkote, ‘o nau fokotu‘u tēniti ‘i ‘Ētami, ‘i he ve‘e Toafa."
    },
    {
      "verse": 21,
      "text": "Pea na‘e hā‘ele mu‘omu‘a ‘a Sihova kiate kinautolu, ka ‘aho ‘i ha pou ‘ao ke taki hala, ka po‘uli ‘i ha pou afi ke fakamaama kiate kinautolu; koe‘uhi ke nau fononga ‘aho mo po‘uli."
    },
    {
      "verse": 22,
      "text": "Na‘e ‘ikai te ne ‘ave ‘a e pou ‘ao, ‘aho, pe ko e pou afi, po‘uli, mei he ‘ao ‘o e kakai."
    }
  ],
  "timestamp": "2025-08-08T15:53:54.096580"
}