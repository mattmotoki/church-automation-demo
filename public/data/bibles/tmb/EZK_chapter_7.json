{
  "book": "EZK",
  "book_name": "Ezekiel",
  "chapter": 7,
  "version_id": 1307,
  "url": "https://www.bible.com/bible/1307/EZK.7",
  "verses": [
    {
      "verse": 1,
      "text": "PEA hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Sī, mo eni foki, Hako‘i-tangata, ko e folofola eni ‘a ‘Ātonai Sihova: ‘Oku ai ha faka‘osi ‘o e kelekele ‘o ‘Isileli: ‘Oku hoko mai ‘a e faka‘osi ki he tapa ‘e fā ‘o e fonua."
    },
    {
      "verse": 3,
      "text": "Ko e taimi ni ‘oku hoko ‘a e faka‘osi kiate koe, pea te u tukuna atu ‘eku ‘ita kiate koe, pea te u fakamāu‘i koe, ‘o taau mo ho ngaahi ‘alunga; ‘io, ko ho‘o ngaahi fu‘u fakalielia kotoa te u toe ‘atu kiate koe."
    },
    {
      "verse": 4,
      "text": "Pea ‘e ‘ikai te u mamae‘i koe ‘e hoku mata, pea ‘e ‘ikai ha‘aku ‘ofa ‘e fai: ka te u ‘atu ho ngaahi ‘alunga kiate koe, pea ‘e hoko ki ho lotolotonga ho ngaahi fakalielia–pea te mou ‘ilo ko Sihova au."
    },
    {
      "verse": 5,
      "text": "Ko e folofola ‘eni ‘a ‘Ātonai Sihova, Ko ha kovi ē! Ko ha taha‘i kovi! Vakai, ‘oku ha‘u."
    },
    {
      "verse": 6,
      "text": "‘Oku ha‘u ha faka‘osi, ‘Oku ha‘u ‘a e faka‘osi: ‘Oku ne ‘ā mai kiate koe; Vakai, ‘oku ha‘u."
    },
    {
      "verse": 7,
      "text": "‘Oku ha‘u ‘a e mala kiate koe, ‘a e nofo he fonua: ‘oku ha‘u ‘a e taimi, ‘oku panaki ‘a e ‘aho; ‘e ai ha longoa‘a ‘o e tau, ‘o ‘ikai ha tau‘a‘alo ‘i he ngaahi mo‘unga."
    },
    {
      "verse": 8,
      "text": "Ko e taimi ni–‘oku ofi–te u huhua ‘eku kakaha kiate koe; ‘io, te u faka‘osi ‘eku ‘ita ‘iate koe, pea te u fakamaau koe ‘o taau mo ho ngaahi ‘alunga; ‘io, ko ho‘o ngaahi fu‘u fakalielia kotoa te u ‘atu kiate koe."
    },
    {
      "verse": 9,
      "text": "Pea ‘e ‘ikai mamae‘i koe ‘e hoku mata, pea ‘e ‘ikai ha‘aku ‘ofa ‘e fai: te u ‘atu kiate koe, ‘o taau mo ha ngaahi ‘alunga, pea ‘e hoko ki ho lotolotonga ho‘o ngaahi fakalielia: pea te mou ‘ilo ko au Sihova ‘oku tā."
    },
    {
      "verse": 10,
      "text": "Vakai, ko e ‘aho ena! Vakai, ‘oku ha‘u! Kuo fisiki mai ‘a e mala; kuo talamuka ‘a e me‘a tā; kuo fisi ‘a Mofuta."
    },
    {
      "verse": 11,
      "text": "‘Oku tu‘u hake ‘a Laikiatu, ko e me‘a tā ‘a e angahala; ‘e ‘ikai kei ‘iate kinautolu ha ongoonga‘a, pea ‘ikai kei ha uōuōtu‘u, pea ‘ikai kei ha mo‘umo‘ua, pea ‘ikai kei ha felemofafo."
    },
    {
      "verse": 12,
      "text": "‘Oku ha‘u ‘a e taimi, ‘Oku ‘unu‘unu mai ‘a e ‘aho. Ke ‘oua ‘e fiefia ‘a e fakatau mai, ke ‘oua ‘e fakamamahi ‘a e fakatau atu: he ‘oku toka ha houhau ki he uōuōtu‘u ‘o e kolo."
    },
    {
      "verse": 13,
      "text": "‘E ‘ikai foki mai ‘a ia kuo ne fakatau atu ki he me‘a kuo ne fakatau, neongo ‘oku ne kei lau mo e kakai mo‘ui: he ko e palofisai ‘oku kau ki he uōuōtu‘u kotoa; ‘e ‘ikai ha foki mai; pea tala‘ehai ‘oku ngali mālohi ai ‘a e mo‘ui ‘a ha taha ko ‘ene toloto ‘i he‘ene kovi."
    },
    {
      "verse": 14,
      "text": "Kuo nau ifi ‘a e me‘a ifi, mo teu ‘a e me‘a kotoa; ka ‘oku ‘ikai ha ‘alu ki he tau: he ko ‘eku houhau ‘oku ‘i he uōuōtu‘u kotoa ‘o e kolo."
    },
    {
      "verse": 15,
      "text": "Ko e heletā ē ‘i tua‘ā, pea ko e mahaki mo e honge ē ‘i loto: ko ia ‘oku ‘i he vao te ne mate ‘i he heletā, pea ko ia ‘oku ‘i he kolo ‘e keina ia ‘e he honge mo e mahaki faka‘auha."
    },
    {
      "verse": 16,
      "text": "Pea ka ai hanau ni‘ihi ‘e hao, ka te nau ‘i he ngaahi mo‘unga, ‘o hangē koni lupe ‘o e tele‘a, ‘oku nau tangi kotoa pē, takitaha koe‘uhi ko ‘ene kovi."
    },
    {
      "verse": 17,
      "text": "Ko honau nima kotoa pē ‘oku tatau pē, pea ko honau tui kotoa ‘oku fetafei ‘i he vai."
    },
    {
      "verse": 18,
      "text": "Pea te nau no‘o tauanga‘a, pea ‘e ta‘omi kinautolu ‘e he ngaahi fakalilifu; pea ‘e hā ‘i he mata kotoa ‘a e mā, pea ‘i honau ‘ulu kotoa ‘a e tekefua."
    },
    {
      "verse": 19,
      "text": "Ko ‘enau siliva te nau lī he hala, pea ‘e hoko ‘enau koula ko e me‘a te nau fakalili‘a ki ai: tala‘ehai ‘e lava ‘enau siliva mo ‘enau koula ke fakahaofi kinautolu ‘i he ‘aho ‘o e houhau ‘o Sihova; tala‘ehai te nau lava ke fakatopono ‘aki ‘enau mo‘ui, pe fakafonu ‘aki honau kete: seuke, ko e tūkia‘anga ia na‘a nau kovi ai."
    },
    {
      "verse": 20,
      "text": "Pea ko e me‘a masani na‘e ‘omi ke teunga ‘aki, na‘a nau liliu ia ko honau pupula‘anga, ‘o nau ngaohi ‘aki ‘enau ngaahi ‘īmisi fakalielia, ‘a ‘enau ngaahi me‘a mousa‘a; ko hono ō ia na‘a ku ngaohi ia ko e me‘a ke nau fakalili‘a ki ai."
    },
    {
      "verse": 21,
      "text": "Pea te u tuku ia ki he nima ‘o e kau muli ma‘anau koloa, pea ki he kau angahala ‘o māmani ma‘anau vete; ke nau ngāuenoa‘aki."
    },
    {
      "verse": 22,
      "text": "Pea te u hanga kehe meiate kinautolu, pea te nau fahu ‘a e tapu ‘o hoku potu fufū. ‘io, ‘e hū ki ai ‘a e kau hae fale, pea te nau fakalielia‘i ia."
    },
    {
      "verse": 23,
      "text": "Ngaohi ‘a e seini; he ‘oku fonu ‘a e fonua ‘i he ngaahi me‘a ke fakamāumatea, pea ‘oku fonu ‘a e kolo ‘i he fakamālohi."
    },
    {
      "verse": 24,
      "text": "Ko ia, te u ‘omi ‘a e kovi taha ‘o e ngaahi pule‘anga ke nau ma‘u honau ngaahi fale: pea te u fakangata ‘a e mālohi ‘oku nau pōlepole ai; he ko ‘enau ngaahi potu tapu ‘e ngaohi hangē ha potu noa."
    },
    {
      "verse": 25,
      "text": "Kuo hoko mai ‘a e faka‘auha; pea te nau kumi ki he tu‘umālie, ka ‘oku ‘ikai."
    },
    {
      "verse": 26,
      "text": "‘Oku ha‘u ‘a e tu‘utāmaki ko ē, pea tata‘o ki ai ‘a e tu‘utāmaki ko ē; pea ‘oku fetu‘utaki ‘a e ongoongo mo e ongoongo; pea te nau toki kumi vīsone ki he palōfita, ka kuo mole ‘a e lao mei he taula‘eiki, mo e poto ke fale‘i mei he mātu‘a."
    },
    {
      "verse": 27,
      "text": "Ko e tu‘i te ne fakamamahi, pea ko e nōpele ‘e no‘o ‘aki ‘a e tāfu‘ua, pea ‘e tete ‘a e nima ‘o e kainanga ‘o e fonua, Te u fai kiate kinautolu ke hoa mo honau ‘alunga, pea te u tautea kinautolu ‘o fakatatau ki honau fakamaau–pea te nau ‘ilo ko Sihova au."
    }
  ],
  "timestamp": "2025-08-08T15:56:21.467342"
}