{
  "book": "2CH",
  "book_name": "2 Chronicles",
  "chapter": 20,
  "version_id": 1307,
  "url": "https://www.bible.com/bible/1307/2CH.20",
  "verses": [
    {
      "verse": 1,
      "text": "PEA hili ia na‘e omi ‘a ha‘a Moape mo ha‘a ‘Āmoni, pea kau mo kinautolu ha ni‘ihi ‘i ha‘a Meuni, ke fai tau mo Sihosafate."
    },
    {
      "verse": 2,
      "text": "Pea omi ha ni‘ihi ‘o fakahā kia Sihosafate, ‘o pehē, ‘Oku ha‘u ke tau‘i koe ha fu‘u hōsitē mei he tu‘a tahi, mei ‘Ītomi, pea vakai ‘oku nau ‘i Hasasoni Tamali (‘a ia kuo ‘Eniketi)."
    },
    {
      "verse": 3,
      "text": "Pea manavahē ‘a Sihosafate, ‘o ne nofo ke kumi kia Sihova, pea ne fanongonongo ha ‘aukai ‘i Siuta kātoa."
    },
    {
      "verse": 4,
      "text": "Pea fakataha ‘a Siuta ke kumi tokoni meia Sihova, pea nau omi foki mei he ngaahi kolo ‘o Siuta ke kumi kia Sihova."
    },
    {
      "verse": 5,
      "text": "Pea tu‘u ‘a Sihosafate ‘i he fakataha ‘a Siuta mo Selusalema, ‘i he fale ‘o Sihova, ‘o hanga ki he loto‘ā fo‘ou."
    },
    {
      "verse": 6,
      "text": "Pea ne pehē, ‘E Sihova, ‘Otua ‘o homau tupu‘anga, ‘ikai ko e ‘Otua koe ‘oku ‘afio ‘i langi? pea ‘ikai ko e pule fakaleveleva koe ‘o e ngaahi pule‘anga ‘o e kakai? pea ‘oku ‘i ho nima ‘a e ivi mo e mafai, pea ‘oku ‘ikai ha taha te ne tu‘uaki koe."
    },
    {
      "verse": 7,
      "text": "‘E homau ‘Otua, ‘ikai na‘a ke kapusi ‘e koe ‘a e nofo ‘i he fonua ni mei he ‘ao ‘o ho kakai ‘Isileli, ‘o ke foaki ia ki he hako ‘o ho takanga ko ‘Epalahame, ‘o ta‘engata?"
    },
    {
      "verse": 8,
      "text": "Pea kuo nau nofo ai, pea kuo nau langa ai mo‘ou ha ‘afio‘anga tapu ki ho huafa, ‘o nau pehē,"
    },
    {
      "verse": 9,
      "text": "Ka hoko kiate kimautolu ha mala–‘a e heletā, ‘a e tautea, pe ko e mahaki faka‘auha, pe ko e honge–te mau tutu‘u ‘i he ‘ao ‘o e fale ni, pea ‘i he ‘ao ‘o e ‘Afiona (he ko ho huafa ‘oku ‘i he fale ni), pea te mau tautapa kiate koe ‘i he‘emau faingata‘a‘ia, pea te ke ongo‘i, ‘o fakamo‘ui."
    },
    {
      "verse": 10,
      "text": "Pea ko eni, ke me‘a mai, Ko ha‘a ‘Āmoni mo Moape mo Mo‘unga Seia, ‘a ia na‘e ‘ikai te ke tuku ‘a ‘Isileli ke hū ki honau fonua ‘i he‘enau omi mei ‘Isipite, ka na‘a nau afe meiate kinautolu, ‘o ‘ikai te nau faka‘auha;"
    },
    {
      "verse": 11,
      "text": "pea ke me‘a ange ki he totongi ‘oku nau fai mai, ko ‘enau omi ke kapusi kimautolu mei ho tofi‘a, ‘a ia kuo ke ‘omi ke mau tofi‘a ‘aki."
    },
    {
      "verse": 12,
      "text": "‘E homau ‘Otua, ‘ikai te ke fakamāu‘i kinautolu? he ‘oku ‘ikai ha ivi ‘iate kimautolu ke tali ‘a e fu‘u hōsitē lahi ni ‘oku ha‘u ke tau‘i kimautolu; pea ‘oku ‘ikai te mau ‘ilo pe ko e hā te mau fai: ka ‘oku hanga homau mata ki he ‘Afiona."
    },
    {
      "verse": 13,
      "text": "Pea ko Siuta kātoa ē ‘oku tu‘u ‘i he ‘ao ‘o Sihova, mo ‘enau tamaiki foki, honau ngaahi uaifi mo e fānau."
    },
    {
      "verse": 14,
      "text": "Pea na‘e hifo ‘a e Laumālie ‘o Sihova kia ‘Iakasili, foha ‘o Sākalaia foha ‘o Penaia foha ‘o Sieli foha ‘o Matanaia, ko e Līvai ‘i he fāmili ‘o ‘Ēsafe, ‘i he lotolotonga ‘o e fakataha;"
    },
    {
      "verse": 15,
      "text": "pea ne pehē, Fanongo mai ‘a Siuta kātoa, mo e nofo Selusalema, mo e ‘afio ‘a Sihosafate: ko e folofola eni ‘a Sihova kiate kimoutolu, ‘Oua te mou manavahē, pea ‘oua te mou tailiili telia ‘a e fu‘u hōsitē ko ē; he ‘oku ‘ikai ‘amoutolu ‘a e tau, ka ‘a e ‘Otua pē."
    },
    {
      "verse": 16,
      "text": "Mou ‘alu hifo ‘apongipongi ke fakafetaulaki kiate kinautolu: vakai ‘oku nau hake ‘i he hakenga ko Sisi; pea te mou ma‘u kinautolu ‘i he ngata‘anga ‘o e tele‘a, ‘i he mata toafa ‘o ‘Ilueli."
    },
    {
      "verse": 17,
      "text": "‘E ‘ikai ‘amoutolu ke fai ha tau ‘i he potu ko ia; ka mou fakatē pē ‘o tu‘u, ‘o mamata ki he fakamo‘ui ‘a Sihova kuo ō mo kimoutolu, ‘e Siuta mo Selusalema, ‘oua na‘a mou manavahē, pea ‘oua na‘a mou tailiili: ‘apongipongi mou ‘alu atu kiate kinautolu, he ‘oku ō mo kimoutolu ‘a Sihova."
    },
    {
      "verse": 18,
      "text": "Pea punou ‘a Sihosafate, ‘o fo‘ohifo; pea tō ki lalo mo Siuta kātoa mo e nofo Selusalema ‘i he ‘ao ‘o Sihova, ‘o hū ki he ‘Eiki."
    },
    {
      "verse": 19,
      "text": "Pea ko e kau Līvai ni‘ihi ‘i he fāmili ‘o Kōhate mo e fāmili ‘o Kola na‘a nau tu‘u ‘o fai ‘a e Halelu‘ia kia Sihova ko e ‘Otua ‘o ‘Isileli, ‘o le‘o lahi ‘aupito."
    },
    {
      "verse": 20,
      "text": "Pea na‘a nau tu‘u hengihengi, ‘o ‘alu ‘atu ki he Toafa ‘o Tekoa: pea ‘i he‘enau ‘alu atu na‘e tu‘u ‘a Sihosafate, ‘o ne pehē, Fanongo mai, ‘e Siuta, mo kimoutolu ‘a e nofo Selusalema: tui kia Sihova ko homou ‘Otua, pea ‘e fakatu‘uma‘u kimoutolu: tui ki he‘ene kau palōfita, pea te mou tu‘umālie."
    },
    {
      "verse": 21,
      "text": "Pea kuo nau alea mo e kakai, pea ne tu‘utu‘uni ha ni‘ihi ke hiva kia Sihova, pea ke fai fakamālō ‘i he teunga tāpuhā ‘i he‘enau laka mu‘omu‘a ‘i he tau, pea ke nau pehē, “Mou fai ‘a e fakafeta‘i kia Sihova, He ‘oku tolonga ‘o ta‘engata ‘ene ‘alo‘ofa.”"
    },
    {
      "verse": 22,
      "text": "Pea ‘i he‘enau kamata ke hiva mo fai halelu‘ia, na‘e fakatoka ‘e Sihova ‘ani malumu ki ha‘a ‘Āmoni, Moape, mo Mo‘unga Seia, ‘a ia kuo nau omi ki Siuta; pea na‘e te‘ia kinautolu."
    },
    {
      "verse": 23,
      "text": "He na‘e kau ‘a ha‘a ‘Āmoni mo Moape ke taa‘i ‘a e nofo ‘i Mo‘unga Seia, ‘o tāmate‘i mo faka‘auha kinautolu; pea kuo nau faka‘osi ‘a e nofo ‘i Mo‘unga Seia pea nau toki kau ‘i he fetāmate‘aki kinautolu."
    },
    {
      "verse": 24,
      "text": "Pea ‘i he ha‘u ‘a Siuta ki he fale le‘o ‘i he toafa, ‘o nau hanga ki he fu‘u kakai na, tā ko e ngaahi ‘anga‘anga pē kuo fola ‘i he kelekele, pea na‘e ‘ikai ha hao."
    },
    {
      "verse": 25,
      "text": "Pea ‘i he ha‘u ‘a Sihosafate mo hono kakai ke vete, na‘a nau ‘ilo ai ‘a e koloa mo e kofu mo e teunga mahu‘inga, ‘o fu‘u lahi, ‘a ia na‘a nau vete ma‘anautolu, ‘o lahi ‘i he‘enau mafai ke fetuku: pea na‘a nau ‘aho tolu ‘i he fai ‘o e vete, he na‘e fu‘u lahi."
    },
    {
      "verse": 26,
      "text": "Pea ‘i hono ‘aho fā na‘a nau fakatefua ki he lautoka ko Pēlaka; he ko e potu ko ia na‘a nau fai ai ‘a e fakamālō kia Sihova: ‘a ē ā na‘e fakahingoa ai ‘a e potu ko Tele‘a Pēlaka (Fakamālō); pea talu ai pē."
    },
    {
      "verse": 27,
      "text": "Pea nau toki foki, ‘a e tangata Siuta mo e Selusalema fua pē, pea fotu ‘a Sihosafate, ko ‘enau foki fiefia ki Selusalema; he kuo tuku ‘e Sihova ke nau fiefia ‘i honau ngaahi fili."
    },
    {
      "verse": 28,
      "text": "Pea nau hū ki Selusalema mo e ngaahi helefilo mo e ha‘ape mo e talupite, ‘o fai atu ki he fale ‘o Sihova."
    },
    {
      "verse": 29,
      "text": "Pea na‘e tō ‘a e ngeia ‘o e ‘Otua ki he ngaahi pule‘anga ‘i he ngaahi fonua, ‘i he‘enau fanongo ‘oku tau ‘a Sihova mo e ngaahi fili ‘o ‘Isileli."
    },
    {
      "verse": 30,
      "text": "Ko ia, na‘e fiemālie ‘a e pule‘anga ‘o Sihosafate: he ne fakanonga ia ‘e hono ‘Otua mei he ngaahi potu takatakai."
    },
    {
      "verse": 31,
      "text": "Pea tu‘i ‘a Sihosafate ki Siuta: na‘a ne tolungofulu mā nima ta‘u ‘i he‘ene kamata pule; pea na‘e uofulu mā nima ta‘u ‘ene hau ‘i Selusalema; pea ko e hingoa ‘o ‘ene fa‘ē ko ‘Āsupa ko e ‘ōfefine ‘o Sīlihi."
    },
    {
      "verse": 32,
      "text": "Pea na‘a ne fou ‘i he ‘alunga ‘o ‘ene tamai ko ‘Asa, ‘o ‘ikai te ne afe mei ai he fai ‘o e me‘a na‘e hā totonu ki he finangalo ‘o Sihova."
    },
    {
      "verse": 33,
      "text": "Ko hono me‘a pē na‘e ‘ikai ke li‘aki ‘a e ngaahi sia, pea ‘oku te‘eki ke ta‘ofi ‘e he kakai honau loto ki he ‘Otua ‘o honau tupu‘anga."
    },
    {
      "verse": 34,
      "text": "Pea ko hono toe ‘o e ngāue ‘a Sihosafate mei he kamata‘anga ‘o fai ki mui, vakai kuo tohi ia ‘i he Hisitōlia ‘a Sehu foha ‘o Hānani, ‘a ia na‘e hiki ‘o tu‘u ‘i he Tohi ‘o e Ngaahi Tu‘i ‘Isileli."
    },
    {
      "verse": 35,
      "text": "Pea hili ia na‘e kautaha ‘a Sihosafate ko e Tu‘i Siuta mo ‘Ahasaia ko e Tu‘i ‘Isileli; ko e toko taha ia na‘e fai kovi ‘aupito."
    },
    {
      "verse": 36,
      "text": "Pea na‘a ne fakakautaha mo ia ke fo‘u vaka ke ‘alu ki Tāsisi: pea na‘a nau fa‘u ‘a e ngaahi vaka ‘i ‘Esioni-kepa."
    },
    {
      "verse": 37,
      "text": "Pea hanga ai ‘a ‘Eliesa foha ‘o Totavahu mei Mālesa, ‘o fai ‘a e palofisai kia Sihosafate, ‘o ne pehē, Ko e me‘a ‘i ho‘o kautaha mo ‘Ahasaia, ko ia kuo fakapū mai ‘a Sihova ki ho‘o ‘ū ngāue na. Pea na‘e maumau ‘a e ngaahi vaka, ‘o ‘ikai te nau lava ke ‘alu ki Tāsisi."
    }
  ],
  "timestamp": "2025-08-08T15:55:00.501494"
}