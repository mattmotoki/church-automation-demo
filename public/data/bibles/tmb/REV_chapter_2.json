{
  "book": "REV",
  "book_name": "Revelation",
  "chapter": 2,
  "version_id": 1307,
  "url": "https://www.bible.com/bible/1307/REV.2",
  "verses": [
    {
      "verse": 1,
      "text": "TOHI ki he ‘āngelo ‘o e siasi ‘i ‘Efesō, ‘o pehē; Ko eni ‘a e folofola ‘a e To ko Taha ‘a ia ‘oku ne kuku ‘a e fetu‘u ‘e fitu ‘i hono nima to‘omata‘u, ‘a ia ‘oku ne hā‘ele ‘i he lotolotonga ‘o e tu‘unga maama koula ‘e fitu."
    },
    {
      "verse": 2,
      "text": "‘Oku ou ‘ilo pē ho‘o ngaahi ngāue, ‘a ho‘o fakaongosia, mo kātaki; mo e ‘ikai te ke makātaki‘i ‘a e kau kovi; mo ho‘o sivi ‘a kinautolu ‘oku taukave ko e ‘aposetolo ‘a kinautolu, ka ‘oku ‘ikai, ‘o ke ‘ilo tā ko e koto loi:"
    },
    {
      "verse": 3,
      "text": "pea ‘oku ke kei kātaki pē, pea kuo ke fua kavenga koe‘uhi ko hoku hingoa, ‘o ‘ikai te ke fiu."
    },
    {
      "verse": 4,
      "text": "Ka neongo ia, ka ‘oku ai ha me‘a ‘oku ou kovi‘ia ai kiate koe; ko ho‘o hiki mei ho‘o ‘uluaki ‘ofa."
    },
    {
      "verse": 5,
      "text": "Ko ia, ke ke fakamanatu ki he me‘a kuo ke hinga mei ai, pea fakatomala leva, ‘o fai ‘a e ngaahi ‘uluaki ngāue; ka ‘ikai, ko ‘eku ‘alu atu ‘eni kiate koe, pea te u hiki ho‘o tu‘unga maama mei hono potu, ‘o kapau ‘e ‘ikai te ke fakatomala."
    },
    {
      "verse": 6,
      "text": "Ka ‘oku ‘i ai ho‘o me‘a ko eni, ‘a ho‘o fehi‘a‘ia ki he ngaahi ngāue ‘a e kau Nīkolaitani, ‘a ia ‘oku ou fehi‘a ki ai mo au."
    },
    {
      "verse": 7,
      "text": "Ko ia ‘oku telinga, ke ne fakafanongo ki he me‘a ‘oku folofola‘aki ‘e he Laumālie ki he ngaahi siasi. Ko ia ia te ne ikuna, te u tuku kiate ia ke kai mei he ‘akau ‘o e mo‘ui, ‘a ia ‘oku tu‘u ‘i he Palataisi ‘o e ‘Otua."
    },
    {
      "verse": 8,
      "text": "Pea tohi ki he ‘āngelo ‘o e siasi ‘i Sīmana, ‘o pehē; Ko eni ‘a e folofola ‘a ‘Uluaki-mo-Kimui, ‘a e To ko Taha na‘a ne mate pea toe mo‘ui."
    },
    {
      "verse": 9,
      "text": "‘Oku ou ‘ilo pē ho‘o mamahi‘ia, mo ho‘o masiva, (ka ‘oku ke koloa‘ia pē) pea ‘oku ou ‘ilo ‘a e laukovi ‘oku fai ‘e he fa‘ahinga ‘oku taukave ko e Siu kinautolu, ka ‘oku ‘ikai, ka ko e sinakoke ‘o Sētane."
    },
    {
      "verse": 10,
      "text": "‘Oua te ke manavahē ki he ngaahi mamahi ‘oku ene ke ho ko kiate koe: ko eni ‘oku teu lī homou ni‘ihi ‘e he Tēvolo ki he pilīsone, ko homou ‘ahi‘ahi‘i; pea te mou mo‘ua ‘i he mamahi ‘o ‘aho hongofulu: ka ke pīkitai kiate au, ‘o a‘u ki he mate, pea te u ‘atu kiate koe ‘a e kalauni ‘o e mo‘ui."
    },
    {
      "verse": 11,
      "text": "Ko ia ‘oku telinga, ke ne fakafanongo ki he ngaahi me‘a ‘oku folofola‘aki ‘e he Laumālie ki he ngaahi siasi; ko ia ia te ne ikuna, ‘e ‘ikai ‘aupito momo‘i lavea ia ‘i he Mate ‘Angaua."
    },
    {
      "verse": 12,
      "text": "Pea tohi ki he ‘āngelo ‘o e siasi ‘i Peakamosi, ‘o pehē; Ko eni ‘a e folofola ‘a e To ko Taha ‘oku ‘iate ia ‘a e heletā fakatoumata ‘oku māsila."
    },
    {
      "verse": 13,
      "text": "‘Oku ou ‘ilo pē ‘a e anga ‘o e potu ‘oku ke nofo ai, ‘a ia ‘oku tu‘u ai ‘a e taloni ‘o Sētane: pea ‘oku ou ‘ilo pē ‘oku ke kuku hoku hingoa, pea na‘e ‘ikai te ke fakaikai‘i ‘a e tui kiate au, ‘io, na‘a mo e ngaahi ‘aho ‘o ‘Anitipasa ko si‘eku mā‘ata, mo si‘oku mateaki, ‘a ia na‘e tāmate‘i ‘i homou lotolotonga–‘a e potu ‘oku nofo‘anga ai ‘a Sētane."
    },
    {
      "verse": 14,
      "text": "Ka ‘oku ‘i ai ha me‘a ni‘ihi ‘oku ou kovi‘ia ai kiate koe, ko ho‘o ma‘u hena ‘a kinautolu ‘oku nau kuku ‘a e akonaki ‘a Pēlami, ‘a ia na‘a ne fale‘i ‘a Pēlaki ke ‘ai ha tūkia‘anga ‘i he ‘ao ‘o ha‘a ‘Isileli, ke nau kai me‘a kuo ‘oatu ki he ‘aitoli, pea ke nau fe‘auaki."
    },
    {
      "verse": 15,
      "text": "Pehē ‘oku ‘iate koe foki ‘a kinautolu ‘oku nau kuku ‘a e akonaki ‘a e kau Nīkolaitani, ‘a ia ‘oku hangē ko e fa‘ahinga ko ē."
    },
    {
      "verse": 16,
      "text": "Ko ia, ke ke fei mo fakatomala; ka ‘ikai, ko ‘eku ‘alu atu leva kiate koe, pea te u tau‘i kinautolu ‘aki ‘a e heletā ‘e hoku ngutu."
    },
    {
      "verse": 17,
      "text": "Ko ia ‘oku telinga, ke ne fakafanongo ki he me‘a ‘oku folofola‘aki ‘e he Laumālie ki he ngaahi siasi; Ko ia ia te ne ikuna, te u ‘atu kiate ia ‘a e mana ne fufū, pea te u ‘atu kiate ia ha maka hinehina, pea mo ha hingoa fo‘ou kuo tohi ki he maka, ‘a ia ‘oku ‘ikai ke ‘ilo ki ai ‘e ha taha, ka ko ia pē ‘oku ne ma‘u."
    },
    {
      "verse": 18,
      "text": "Pea tohi ki he ‘āngelo ‘o e siasi ‘i Taiataila ‘o pehē; Ko eni ‘a e folofola ‘a e ‘Alo ‘o e ‘Otua, ‘a e To ko Taha ko ia ‘a ia ko hono ongo mata ‘oku hangē ha ulo‘i afi, pea ko hono va‘e ‘oku hangē ko ha palasa ‘afu hina."
    },
    {
      "verse": 19,
      "text": "‘Oku ou ‘ilo pē ho‘o ngaahi ngāue, ‘a ho‘o ‘ofa, mo ho‘o tui, mo ho‘o tokoni, mo ho‘o kātaki, mo e lahi hake ho‘o ngāue ki mui ‘i ho‘o ngāue mu‘a."
    },
    {
      "verse": 20,
      "text": "Ka neongo ia ka ‘oku ‘i ai ha me‘a ‘oku ou kovi‘ia ai kiate koe, ko ho‘o kātaki ‘a e fefine ko Sisipeli, ‘a ia ‘oku ne taukave ko e palōfita ia, mo ne akonekina mo takihee‘i ‘eku kau tamaio‘eiki, ke nau fe‘auaki mo kai me‘a kuo ‘oatu ki he ‘aitoli."
    },
    {
      "verse": 21,
      "text": "Pea na‘a ku tuku hano taimi ke fakatomala; ka ‘oku ‘ikai te ne loto ke fakatomala ‘o tafoki mei he‘ene fe‘auaki."
    },
    {
      "verse": 22,
      "text": "Vakai, te u lī ia ki ha mohenga, pea te u lī ‘a kinautolu ‘oku kau mo ia ‘i he fe‘auaki ki ha mamahi lahi, ‘o kapau ‘e ‘ikai te nau fakatomala ‘o tafoki mei he ngaahi ngāue ‘a‘ana."
    },
    {
      "verse": 23,
      "text": "Pea te u tāmate‘i ‘ene fānau ‘aki ‘a e mahaki faka‘auha; pea ‘e ‘ilo ‘e he ngaahi siasi kotoa pē, ko au ia ‘oku hakule ‘a e ngaahi holi mo e loto: pea te u ‘atu kiate kimoutolu takitaha ‘o fakatatau ki ho‘omou ngāue."
    },
    {
      "verse": 24,
      "text": "Ka ko ‘eku lea ki hono toe ‘o e kakai ‘o Taiataila, ‘a kimoutolu ‘oku ‘ata‘atā mei he akonaki ko eni, ‘a e fa‘ahinga kuo ‘ikai te nau ‘ilo ‘a e ngaahi loloto ‘o Sētane, ‘o hangē ko e lau ‘e kinautolu na; ko eni ‘oku ‘ikai te u hilifaki kiate kimoutolu mo ha kavenga."
    },
    {
      "verse": 25,
      "text": "Ko eni pē, ko e me‘a ‘oku mou ma‘u, kuku pē kae‘oua ke u ‘alu atu."
    },
    {
      "verse": 26,
      "text": "Pea ko ia ia te ne ikuna, pea te ne tauhi ‘eku ngāue ‘o a‘u ki he ngata‘anga, te u tuku kiate ia ‘a e pule ki he ngaahi kakai:"
    },
    {
      "verse": 27,
      "text": "pea te ne pule‘i kinautolu ‘aki ha sēpita ukamea; ‘o hangē ko e laiki ke lailai ‘a e ngaahi ipu ‘umea: ‘o hangē ko ia foki na‘a ku ma‘u ‘e au mei he‘eku Tamai."
    },
    {
      "verse": 28,
      "text": "Pea te u tuku kiate ia ‘a e Fetu‘u Pongipongi."
    },
    {
      "verse": 29,
      "text": "Ko ia ‘oku telinga, ke ne fakafanongo ki he me‘a ‘oku folofola‘aki ‘e he Laumālie ki he ngaahi Siasi."
    }
  ],
  "timestamp": "2025-08-08T15:58:12.342094"
}