{
  "book": "1SA",
  "book_name": "1 Samuel",
  "chapter": 23,
  "version_id": 1307,
  "url": "https://www.bible.com/bible/1307/1SA.23",
  "verses": [
    {
      "verse": 1,
      "text": "PEA na‘e fakahā kia Tēvita, ‘o pehē, Tokua ‘oku tau‘i ‘a Kī‘ila ‘e he kau Filisitia, ‘o nau pāpani foki mei he ngaahi haha‘anga."
    },
    {
      "verse": 2,
      "text": "Pea huhū ‘e Tēvita ki he ‘Eiki, ‘o pehē, Ka u ‘alu, ‘o taa‘i ‘a e kau Filisitia ni? Pea folofola ‘a e ‘Eiki kia Tēvita, ‘alu, ‘o taa‘i ‘a e kau Filisitia, ‘o fakahaofi ‘a Kī‘ila."
    },
    {
      "verse": 3,
      "text": "Pea lea kia Tēvita ‘ene kau tangata; Vakai, ‘oku. tau nofo manavahē eni ‘i Siuta, kae huanoa ‘oka tau ka ‘alu ki Kī‘ila, ke fai mo e ngaahi matatau Filisitia."
    },
    {
      "verse": 4,
      "text": "Ko ia na‘e toe huhū ‘e Tēvita ki he ‘eiki. Pea tali ‘e he ‘Afio, ‘o pehē, Tu‘u, ‘alu hifo ki Kī‘ila, he te u tuku ‘a e kau Filisitia ki ho nima."
    },
    {
      "verse": 5,
      "text": "Pea ‘alu ‘a Tēvita mo ‘ene kau tangata ki Kī‘ila, ‘o nau tau‘i ‘a e kau Filisitia, ‘o nau ‘ave ‘enau monumanu, ‘o nau taa‘i kinautolu ‘aki ha tā lahi. Ko ia na‘e fakahaofi ‘e Tēvita ‘a e nofo Kī‘ila."
    },
    {
      "verse": 6,
      "text": "Pea ko eni, ‘i he hola ‘a ‘Āpaiata foha ‘o ‘Ahimeleki ki Kī‘ila, na‘a ne hifo ki ai ‘oku ne to‘o ha ‘ēfoti."
    },
    {
      "verse": 7,
      "text": "Pea na‘e fakahā kia Saula, kuo hū ‘a Tēvita ki Kī‘ila. Pea pehē ‘e Saula, Kuo li‘aki ia ‘e he ‘Otua, ‘o tuku ki hoku nima; he kuo tāpuni ia he‘ene hū ki ha kolo ‘oku matapā mo fakama‘u."
    },
    {
      "verse": 8,
      "text": "Ko ia, na‘e fanongonongo ‘e Saula ke ha‘u ‘a e kakai kotoa pē ki he tau, ke ‘alu hifo ki Kī‘ila ke kapui ‘a Tēvita mo hono kakai."
    },
    {
      "verse": 9,
      "text": "Pea na‘e ‘ilo ‘e Tēvita ‘oku teu ‘e Saula ha kovi kiate ia; pea ne pehē kia ‘Āpaiata ko e taula‘eiki, ‘unuaki mai ‘a e ‘ēfoti."
    },
    {
      "verse": 10,
      "text": "Pea pehē ‘e Tēvita. ‘E Sihova, ‘Otua ‘o ‘Isileli, kuo fanongo pau ‘e ho‘o tamaio‘eiki ko au ‘oku feinga ‘a Saula ke ha‘u ki Kī‘ila, ke faka‘auha ‘a e kolo koe‘uhi ko au."
    },
    {
      "verse": 11,
      "text": "‘E tukuange au koā ‘e he hou‘eiki ‘o Kī‘ila ki hono nima? ‘E ‘alu hifo koā ‘a Saula, ‘o hangē ko e fanongo ‘a ho‘o tamaio‘eiki ko au? ‘E Sihova, ‘Otua ‘o ‘Isileli, ‘oku ou kole ke ke fakahā ki ho‘o tamaio‘eiki. Pea folofola ‘a e ‘Eiki, Te ne ‘alu hifo."
    },
    {
      "verse": 12,
      "text": "Pea toki pehē ‘e Tēvita, Pea ‘e tukuange ‘e he hou‘eiki ‘o Kī‘ila ‘a au mo hoku kakai ki he nima ‘o Saula? Pea folofola mai ‘a e ‘Eiki, Te nau tukuange pē."
    },
    {
      "verse": 13,
      "text": "Pea tutuku ‘a Tēvita mo ‘ene kau tangata, ‘a ia na‘e fe‘unga nai mo e toko onongeau, ‘o nau hū kitu‘a mei Kī‘ila, ‘o nau hola fano pē. Pea na‘e fakahā kia Saula, kuo moulu ‘a Tēvita mei Kī‘ila; ‘o ne tuku ‘ene ‘alu atu."
    },
    {
      "verse": 14,
      "text": "Pea nofo ‘a Tēvita ‘i he toafa, ‘i he ngaahi toitoi‘anga, ‘o ne ‘i he mo‘unga ‘i he Toafa ‘o Sifi. Pea kumi kiate ia ‘e Saula ‘i he ‘aho kotoa pē, ka na‘e ‘ikai tuku ia ki hono nima ‘e he ‘Otua."
    },
    {
      "verse": 15,
      "text": "Pea vakai ‘e Tēvita kuo hū kitu‘a ‘a Saula ke kumi ki he‘ene mo‘ui: pea na‘e ‘i he Toafa ‘o Sifi ‘a Tēvita ‘i he potu vao."
    },
    {
      "verse": 16,
      "text": "Pea tu‘u ‘a Sonatane foha ‘o Saula, ‘o ne ‘alu kia Tēvita ki he vao, ‘o ne poupou hono nima ‘i he ‘Otua."
    },
    {
      "verse": 17,
      "text": "Pea ne pehē kiate ia, ‘Oua te ke manavahē, he ‘e ‘ikai ma‘u koe ‘e he nima ‘o Saula ko ‘eku tamai; pea te ke Tu‘i ‘Isileli koe, ka u palēmia au; pea na‘a mo ‘eku tamai ko Saula ‘oku ne ‘ilo ia."
    },
    {
      "verse": 18,
      "text": "Pea na fai talite kinaua ‘i he ‘ao ‘o e ‘Eiki: pea nofo ‘a Tēvita ‘i he vao, ka ka ‘alu ‘a Sonatane ki hono ‘api."
    },
    {
      "verse": 19,
      "text": "Pea ‘alu hake ‘a e kau Sifi kia Saula ki Kipea, ‘o nau pehē, ‘Ikai ‘oku toi ‘a Tēvita ‘i homau feitu‘u ‘i he ngaahi toitoi‘anga ‘i he vao ‘i he mā‘olunga ki Hākila, ‘a ia ‘oku ‘i he potu tonga ‘o e lala?"
    },
    {
      "verse": 20,
      "text": "Ko ia ka me‘a hifo ‘a e ‘afiona, ‘o hangē ko e holi ‘a ho finangalo; pea ‘e ‘amautolu ke tukuange ia ki he nima ‘o e ‘afiona."
    },
    {
      "verse": 21,
      "text": "Pea tali ‘e Saula, ke monū‘ia kimoutolu mei he ‘Eiki, he kuo mou faka‘atu‘i au."
    },
    {
      "verse": 22,
      "text": "‘Alu mu‘a; toe fakapapau, ‘o ‘ilo mo vakai ‘a e potu ‘oku ‘i ai hono va‘e: ko hai kuo ne mamata kiate ia ‘i ai; he ‘oku tala mai, ‘oku ne fai fakaoloolo ‘aupito."
    },
    {
      "verse": 23,
      "text": "Ko ia mou vakai, ‘o ‘ilo ‘a e ngaahi toitoi‘anga ‘oku ne toi ai, pea mou foki mai mo e ‘ilo pau, ka u ‘alu mo kimoutolu; pea ka mahino ‘oku ne ‘i he fonua, te u ha‘ao ia ‘i he ngaahi toko afe ‘o Siuta."
    },
    {
      "verse": 24,
      "text": "Pea nau tutu‘u, pea nau mu‘omu‘a ‘ia Saula ki Sifi: ka ko Tēvita mo ‘ene kau tangata na‘a nau ‘i he Toafa ‘o Maoni, ‘i he ‘Alapā, ‘i he potu tonga ‘o e lala."
    },
    {
      "verse": 25,
      "text": "Pea ‘alu ‘a Saula mo hono kakai ke kumi. Pea na‘e fakahā kia Tēvita: ko ia na‘a ne ‘alu hifo ki he makatu‘u ko ē, ‘o nofo‘i he Toafa ‘o Maoni. Pea ‘i he fanongo ‘e Saula, na‘a ne tuli kia Tēvita ki he Toafa ‘o Maoni."
    },
    {
      "verse": 26,
      "text": "Pea ‘alu ‘a Saula ‘i he potu ko ē ‘o e mo‘unga, ka ko Tēvita mo ‘ene kau tangata ‘i he potu ko ē: pea hoha‘a ‘a Tēvita ke ‘alu telia ‘a Saula; he ‘oku kapui ‘a Tēvita mo hono kakai ‘e Saula mo hono kakai ‘o‘ona, ke puke kinautolu."
    },
    {
      "verse": 27,
      "text": "Mo e ha‘u ha talafekau kia Saula ke fakahā, Vave mai, he ‘oku pāpani ‘a e kau Filisitia ‘i he fonua."
    },
    {
      "verse": 28,
      "text": "Ko ia na‘e foki ‘e Saula mei he‘ene tuli kia Tēvita, ‘o ne ‘alu ke fepaki mo e kau Filisitia: ‘a ē ā na‘e ui ai ‘a e feitu‘u ko ia ko Selahamaleko (ko Makatu‘u momole)."
    },
    {
      "verse": 29,
      "text": "Pea ‘alu hake ‘a Tēvita mei ai, ‘o ne nofo‘i he ngaahi toitoi‘anga ‘o ‘Eniketi."
    }
  ],
  "timestamp": "2025-08-08T15:54:33.798166"
}