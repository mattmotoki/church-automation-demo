{
  "book": "ISA",
  "book_name": "Isaiah",
  "chapter": 8,
  "version_id": 1307,
  "url": "https://www.bible.com/bible/1307/ISA.8",
  "verses": [
    {
      "verse": 1,
      "text": "PEA folofola ‘a Sihova kiate au, To‘o mai ha tohi‘anga lahi, ‘o tohi ai ha tohi nima tavale, ‘o pehē, mo‘o Meha-sala-hase-pase."
    },
    {
      "verse": 2,
      "text": "Pea te u ma‘u mai ‘ani fakamo‘oni ‘oku ala falala ki ai, ‘a ‘Ūlaia ko e taula‘eiki, pea mo Sākalaia ko e foha ‘o Sipelikaia."
    },
    {
      "verse": 3,
      "text": "Pea u ‘unu‘unu ki he palōfita fefine, pea ne feitama, ‘o ne fā‘ele‘i ha tama tangata. Pea folofola ‘a Sihova kiate au, Fakahingoa ko Meha-sala-hase-pase:"
    },
    {
      "verse": 4,
      "text": "he te‘eki ke poto ‘a e tamasi‘i ke lau, “‘Eku tamai,” “‘Eku fa‘ē,” ‘e fetuku ‘a e koloa ‘o Tāmasikusi mo e vete ‘o Samēlia ‘i he ‘ao ‘o e Tu‘i ‘Āsilia."
    },
    {
      "verse": 5,
      "text": "Pea fai atu ‘e Sihova ‘ene folofola kiate au, ‘o ne toe pehē,"
    },
    {
      "verse": 6,
      "text": "Ko e me‘a ‘i he fakafisi‘i ‘e he kakai ni ‘a Vai Sailoame, ‘a ia ‘oku tafetafemālie, ka ko hono fiefia‘anga ‘a Lēsini mo e foha ‘o Lemalaia;"
    },
    {
      "verse": 7,
      "text": "pea ko ia vakai, ko ‘Ātonai ē ‘oku ne ‘omi ke lōmaki‘i kinautolu ‘a e vai ‘o e Vaitafe, ‘a e vai kāfakafa mo lahi, ‘a e Tu‘i ‘Āsilia mo hono fu‘u lāngilangi. Pea te ne fakafonu hono ngaahi manga kotoa, pea te ne hake ‘i hono ngaahi kauvai kotoa."
    },
    {
      "verse": 8,
      "text": "Pea te ne mōia atu ki Siuta; lōmekina mo tafe atu, kae‘oua ke a‘u ki he kia; pea ai ha mafola ki hē mo ē, hangē ha ongo kapakau ‘o fonu ai ‘a e māukupu ‘o ho fonua, ‘Imānuela ē."
    },
    {
      "verse": 9,
      "text": "Mou fakapaupau‘u mai, ‘a e ngaahi kakai na, Ka mou lailai; Pea fokotu‘u telinga mai ‘a e nofo mama‘o ‘i māmani ‘Ai mahafu, Ka mou lailai; ‘Ai mahafu Ka mou lailai;"
    },
    {
      "verse": 10,
      "text": "Kumi fale‘i, Kae iku noa; Fai ‘a e folofola, Kae ‘ikai tu‘u: He ‘oku ‘iate kimautolu ‘a e ‘Otua."
    },
    {
      "verse": 11,
      "text": "He na‘e folofola pehē ‘a Sihova kiate au, ‘o falala mamafa ‘a e Nima; ‘o ne akonaki‘i au ke ‘oua na‘a ku fou ‘i he hala ‘oku fou ai ‘a e kakai ni, he‘ene pehē,"
    },
    {
      "verse": 12,
      "text": "‘E ‘ikai te mou lau ko e lavaki ‘a e me‘a kotoa ‘oku ui ‘e he kakai ni ko e lavaki; pea ko e me‘a ‘oku nau manavahē ki ai, ‘e ‘ikai te mou manavahē ki ai,"
    },
    {
      "verse": 13,
      "text": "pea ‘e ‘ikai te mou mate ilifia ki ai, Ko Sihova Sāpaoti, ko ia ia te mou tāpuhaa‘i, pea ko ia ia homou manavahē‘anga, pea ko ia ia homou ilifia‘anga."
    },
    {
      "verse": 14,
      "text": "Pea te ne hoko ko e fale tapu; ka ko e maka tūkia‘anga, pea ko e makatu‘u ke nau pā atu ki ai ‘o humu, ki he ongo fale ‘Isileli fakatou‘osi; ko e hele mo e helepuna ki he nofo Selusalema."
    },
    {
      "verse": 15,
      "text": "Pea ‘e humu hanau tokolahi, ‘o tō, pea te nau lailai, pea ‘e touia kinautolu ‘o ma‘u."
    },
    {
      "verse": 16,
      "text": "Nono‘o mu‘a ‘a e tākitala, sila‘i ‘a e akonaki ‘i he‘eku kau ako."
    },
    {
      "verse": 17,
      "text": "Ka u tatali ‘e au kia Sihova, ‘a ia ‘oku ne fufū hono fofonga mei he fale ‘o Sēkope, ‘o u fakatu‘a kiate ia."
    },
    {
      "verse": 18,
      "text": "Vakai, ko au eni mo e fānau kuo foaki mai ‘e Sihova mo‘o faka‘ilonga pea mo‘o taipe ‘i he lotolotonga ‘o ‘Isileli–meia Sihova Sāpaoti ‘oku ‘afio ‘i Mo‘unga Saione."
    },
    {
      "verse": 19,
      "text": "Pea kapau te nau pehē kiate kimoutolu, Mou huhū ki he kau fakahā‘ele fa‘ahikehe mo e kau tuki fakatēvolo, ‘a kinautolu ‘oku fakalea hake mei he kelekele, mo fanafana fakalilolilo mai–‘Ā, ‘ikai na‘e mei huhū ha kakai ki honau ‘Otua? Ko e pehē koā ke huhū ki ha kau mate koe‘uhi ko ha kau mo‘ui!"
    },
    {
      "verse": 20,
      "text": "“Fai ki ha lao mo e fakamo‘oni.” Kapau ‘oku ‘ikai te nau lea hangē ko e me‘a ko ē, tā ko e fa‘ahinga ia ‘e ‘ikai ha‘anau pongipongi hake."
    },
    {
      "verse": 21,
      "text": "Pea te ne ‘alu holo ‘i he fonua kuo mafasia, mo fiekaia; Pea ‘i he ‘iloange ‘oku ‘alefa, ‘Oku ne tekelili, Pea te ne kape ‘i he huafa ‘o e tu‘i pea mo hono ‘Otua, ‘O ne hanga ki ‘olunga."
    },
    {
      "verse": 22,
      "text": "Pea ‘oku ne fakasio ki he fonua; Pea tā ko e faingata‘a pē mo e fakapo‘uli: Kuo pūlou ia ‘e he mamahi; Kuo kapusi ki he po‘uli ‘o e po‘uli."
    }
  ],
  "timestamp": "2025-08-08T15:55:58.679484"
}