{
  "book": "PSA",
  "book_name": "Psalms",
  "chapter": 109,
  "version_id": 1307,
  "url": "https://www.bible.com/bible/1307/PSA.109",
  "verses": [
    {
      "verse": 1,
      "text": "‘A e ‘Otua ‘oku ou fakamālō ki ai ma‘u ai pē, ‘Oua te ke fakalongo pē."
    },
    {
      "verse": 2,
      "text": "He ko e ngutu kovi mo e ngutu kākā kuo nau to‘o ki hoku ngaohi: Kuo nau lau‘i au ‘aki ‘a e ‘elelo loi."
    },
    {
      "verse": 3,
      "text": "‘Io, kuo nau kāpui au ‘aki ‘a e ngaahi lea fehi‘a, Pea kuo nau tau‘i au ta‘ehano ‘uhinga."
    },
    {
      "verse": 4,
      "text": "‘Oku ou ‘ofa ange, ka nau fili ‘aki au: Ka ‘oku ou nofo au ki he lotu."
    },
    {
      "verse": 5,
      "text": "‘Oku nau tali ‘eku lelei ‘aki ‘a e kovi, Pea ko ‘eku ‘ofa, ‘aki ‘a e fehi‘a mai."
    },
    {
      "verse": 6,
      "text": "“Fokotu‘u ha tangata kovi ke fai hono fakamaau, Pea ke tu‘u ha talatalaaki mei hono to‘omata‘u."
    },
    {
      "verse": 7,
      "text": "Ka fai hono fakamaau, ke ne ‘alu atu kuo halaia, Pea ke hoko ‘ene lotu ko e angahala."
    },
    {
      "verse": 8,
      "text": "Ko ‘ene mo‘ui ke fuonounou pē: Pea ke ma‘u hono lakanga ‘e ha taha kehe."
    },
    {
      "verse": 9,
      "text": "Ke paea ‘ene fānau, Pea ke hoko hono uaifi ko e uitou."
    },
    {
      "verse": 10,
      "text": "Ke hē ai pē ‘ene fānau, ‘o mo‘ui kole, ‘O kumi me‘akai mama‘o mei honau ‘api kuo lusa pē."
    },
    {
      "verse": 11,
      "text": "Ke tau tauhele ‘e he tangata kuo ne nō ki ai. Ke ma‘u ‘ene koloa ‘o ‘osi: Pea ke maumau ‘e he muli ‘a e me‘a kuo ne kakava ai."
    },
    {
      "verse": 12,
      "text": "Ke ‘oua na‘a ai ha taha ‘e ‘ofa ai pē kiate ia, Pe ai ha taha te ne mamahi‘i ‘ene fānau paea."
    },
    {
      "verse": 13,
      "text": "Ke motuhi pē hono hako: Ke mate hono hingoa ‘i he to‘utangata ‘oku hoko."
    },
    {
      "verse": 14,
      "text": "Ke manatua ‘ia Sihova ‘a e kovi ‘a ‘ene ngaahi kui: Pea ko e angahala ‘a ‘ene fa‘ē ke ‘oua na‘a tāmate‘i."
    },
    {
      "verse": 15,
      "text": "Ke ‘i he ‘ao ‘o Sihova ia ‘o tu‘u ma‘u: Ke ne tāmate‘i mei māmani honau manatu."
    },
    {
      "verse": 16,
      "text": "Ko e me‘a ‘i he ‘ikai te ne manatu ke fai ‘ofa: Ka ne tuli ki he tangata tu‘utāmaki mo masiva: Mo e loto vaivai foki ke ne tāmatea."
    },
    {
      "verse": 17,
      "text": "Pea ne ‘ofa ki he tuki, ‘o na lotofale‘ia: Pea na‘e ‘ikai te ne manako ki he tāpuaki, pea taka mama‘o ia."
    },
    {
      "verse": 18,
      "text": "‘Io, na‘e hangē ha kofu ‘a e tuki ‘ene pulupulu ‘aki, Pea na‘e hū ki hono fatu hangē ha vai, Pea hangē ha lolo ki hono ngaahi hui."
    },
    {
      "verse": 19,
      "text": "‘Ofa ke hoko ia ki ai hangē ha kofu ‘oku ne ‘ufi‘ufi ‘aki ē, Mo e no‘o ‘oku ne no‘o ‘aki ma‘u pē.”"
    },
    {
      "verse": 20,
      "text": "Ko e ngāue eni hoku kau talatalaaki meia Sihova pē, Mo kinautolu ‘oku lea kovi ki hoku laumālie."
    },
    {
      "verse": 21,
      "text": "Ka ko koe, ‘Ātonai Sihova, Fai ma‘aku, telia ho huafa: Seuke, ko e koto lelei ho‘o ‘alo‘ofa; Hāmusi kita."
    },
    {
      "verse": 22,
      "text": "He ko e tu‘utāmaki au mo e masiva; Pea ko hoku loto ē kuo lavea."
    },
    {
      "verse": 23,
      "text": "Hangē ha ‘ata ‘oku fakalōloa atu, ‘Oku pehē hoku kouna ke ‘alu: Hangē ha he‘e kuo nau kapusi au."
    },
    {
      "verse": 24,
      "text": "‘Oku vaivai hoku ongo tui ‘i he ta‘ekai; Pea kuo mole ‘a e ngako mei hoku kakano ni."
    },
    {
      "verse": 25,
      "text": "Ko au–Kuo u hoko ko e manuki‘anga kiate kinautolu: Ka nau ka sio mai ‘oku nau kalo ‘ulu."
    },
    {
      "verse": 26,
      "text": "Tokoni mai, ‘e Sihova ko hoku ‘Otua; Fakahaofi au ‘o taau mo ho‘o ‘ofa:"
    },
    {
      "verse": 27,
      "text": "Pea tuku ke nau ‘ilo ko ho nima eni: Ko koe, Sihova, ne ke fai."
    },
    {
      "verse": 28,
      "text": "‘Oku kape ‘e kinautolu, ka ko koe ‘oku ke tāpuaki‘i; Na‘a nau tu‘u, pea na‘e fai honau fakamaa‘i; Ka ka fiefia ‘a ho‘o tamaio‘eiki."
    },
    {
      "verse": 29,
      "text": "Kuo ‘ufi‘ufi kinautolu ‘e hoku kau talatalaaki ‘aki ‘a e puputu‘u; Te nau tui honau fakamā hangē ha pulupulu."
    },
    {
      "verse": 30,
      "text": "Ko hoku ngutu ni te ne fakafeta‘i lahi kia Sihova; Pea te u fakamālō kiate ia ‘i ha fu‘u fakataha:"
    },
    {
      "verse": 31,
      "text": "He ‘oku ne tu‘u mei he to‘omata‘u ‘o si‘i masiva ē; Ke fakahaofi meiate kinautolu ‘oku fakamaau hono laumālie."
    }
  ],
  "timestamp": "2025-08-08T15:55:38.349354"
}