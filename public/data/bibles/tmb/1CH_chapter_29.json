{
  "book": "1CH",
  "book_name": "1 Chronicles",
  "chapter": 29,
  "version_id": 1307,
  "url": "https://www.bible.com/bible/1307/1CH.29",
  "verses": [
    {
      "verse": 1,
      "text": "PEA folofola ‘a Kingi Tēvita ki he fakataha kotoa, Ko hoku foha ko Solomone, ‘a ia toko taha kuo fili ki ai ‘a e ‘Otua, ko e tamasi‘i kei ngāvaivai, ka ko e ngāue lahi; he tala‘ehai ko e palasi ma‘a e tangata, ka ma‘a Sihova ‘Elohimi."
    },
    {
      "verse": 2,
      "text": "Pea kuo u tūkuingata ‘eku tokonaki ki he fale ‘o hoku ‘Otua, ‘a e koula ki he me‘a koula, mo e siliva ki he me‘a siliva, mo e palasa ki he me‘a palasa, ‘a e ‘aione ki he me‘a ‘aione, mo e ‘akau ki he me‘a ‘akau; ‘a e maka ‘ōnike, mo e maka ke fonofono ‘aki, ‘a e maka teuteu ‘o lanu kehekehe, mo e fa‘ahinga maka mahu‘inga fua pē, mo e maka māpele, ‘o fu‘u lahi kotoa."
    },
    {
      "verse": 3,
      "text": "Kae‘uma‘ā foki ko e me‘a ‘i he toka hoku loto ki he fale ‘o hoku ‘Otua, mo e ‘i ai ha‘aku koloa ‘a‘aku ‘ata‘atā, ‘a e koula mo e siliva, ‘oku ou foaki ia ki he fale ‘o hoku ‘Otua–tuku kehe ‘eku fu‘u tokonaki ki he fale tapu–"
    },
    {
      "verse": 4,
      "text": "‘a e taleniti koula ‘e tolu afe, ko e koula mei ‘Ōfela, mo e taleniti siliva (kuo ma‘a) ‘e fitu afe, ke ‘aofi ‘aki ‘a e ngaahi fale:"
    },
    {
      "verse": 5,
      "text": "‘a e koula ki he me‘a koula, ‘a e siliva ki he me‘a siliva, mo e ngāue kehekehe ‘e fai ‘e he kau tufunga. Pea ko hai ‘oku loto lelei he ‘aho ni ke ‘atu ‘ene me‘a‘ofa kia Sihova?"
    },
    {
      "verse": 6,
      "text": "Pea na‘e toki ‘omi me‘a‘ofa ‘e he hou‘eiki ‘ulumotu‘a mo e hou‘eiki pule ki he ngaahi matakali ‘Isileli, mo e hou‘eiki ‘o e ngaahi toko‘i afe mo teau, mo e hou‘eiki ‘o e fatongia ‘a e tu‘i."
    },
    {
      "verse": 7,
      "text": "Pea na‘a nau foaki ki he ngāue ‘o e fale ‘o Sihova ‘a e koula na‘e fe‘unga mo e taleniti ‘e nima afe, mo e mano‘i taleniti, mo e siliva na‘e fe‘unga mo e mano‘i taleniti, mo e taleniti palasa ‘e taha mano mā valu afe, mo e taleniti ‘aione ‘e taha kilu."
    },
    {
      "verse": 8,
      "text": "Pea ‘ilonga ‘a e ma‘u makakoloa na‘a nau ‘atu ia ki he koloa ‘o e fale ‘o Sihova, ke tauhi ‘e Sīheli ko e ha‘a Kēsoni."
    },
    {
      "verse": 9,
      "text": "Pea na‘e fiefia ‘a e kakai ‘enau fai lotolelei, he na‘a nau ‘atu fie ‘atu kia Sihova ‘aki honau loto kotoa: pea ko Kingi Tēvita foki na‘a ne fiefia ‘aupito."
    },
    {
      "verse": 10,
      "text": "Ko ia na‘e fai ‘e Tēvita ‘a e fakamālō ‘o Sihova ‘i he ‘ao ‘o e fakataha. Pea pehē ‘e Tēvita, Mālō mo koe, ‘e Sihova, ‘a e ‘Otua ‘o ‘Isileli ko ‘emau kui, ‘o ta‘engata."
    },
    {
      "verse": 11,
      "text": "‘Oku ‘o‘ou, ‘Eiki, ‘a e mā‘olunga, mo e mālohinga, mo e lāngilangi‘ia, mo e ikuna, mo e aoniu; he ko e me‘a kotoa ‘i he langi mo māmani ko ho‘o me‘a: ‘e Sihova, ‘oku ‘o‘ou ‘a e pule; pea ‘oku tuku tāupeupe atu koe, ko e ‘Eiki ‘o e me‘a kotoa."
    },
    {
      "verse": 12,
      "text": "Ko e koloa mo e ongoongo ‘oku mei he ‘Afiona pē fakatou‘osi, pea ko e pule fakaleveleva koe; pea ‘oku ‘i ho nima ‘a e ivi mo e mafai; pea ‘oku ‘i ho nima foki ‘a e fakamā‘olunga mo e fakakaukaua ‘o e kakai kotoa pē."
    },
    {
      "verse": 13,
      "text": "Ko ia ai, ‘oku mau fakamālō atu, ‘e homau ‘Otua, mo fakahīkihiki‘i ho huafa Ongoongoa."
    },
    {
      "verse": 14,
      "text": "Seuke, he ko hai au, pea ko hai hoku kakai ke mau kākunga ke ma‘u ivi ke fai ha me‘a‘ofa pehē? ‘Ā, ‘oku mei he ‘Afiona ‘a e me‘a kotoa, pea ko ho‘o me‘a pē kuo mau ‘atu."
    },
    {
      "verse": 15,
      "text": "He ‘oku ke mea‘i ko e muli kimautolu mo e ‘āunofo, ‘o hangē ko ‘emau ngaahi kui: ko ‘emau mo‘ui ‘i māmani ko e ata pē, pea ‘oku ‘ikai tolonga."
    },
    {
      "verse": 16,
      "text": "‘E Sihova ko homau ‘Otua, ko e fu‘u me‘a ni kuo mau tokonaki ke langa mo‘ou ha fale ki ho huafa tāpuhā, ‘oku mei ho nima ia, pea ko ho‘o me‘a hono kotoa."
    },
    {
      "verse": 17,
      "text": "Pea ‘oku ou ‘ilo, ‘e hoku ‘Otua, ‘oku ke sivi ‘a e loto, pea ‘oku ke manako ki he angatonu. Ko au ē ‘i he angatonu hoku loto kuo u ‘atu fie ‘atu hono kotoa ‘o e me‘a ni; kae‘uma‘ā kuo u mamata fiefia ki he vēkeveke foaki ‘a ho kakai ‘oku haha‘o ni."
    },
    {
      "verse": 18,
      "text": "‘E Sihova, ‘a e ‘Otua ‘o homau tupu‘anga, ‘o ‘Epalahame, ‘o ‘Aisake, pea mo ‘Isileli, ke ke tauhi ai pē ‘a e me‘a ni ‘i he ngaahi filio‘i ‘o e fakakaukau ‘i he loto ‘o ho kakai, pea fakatu‘uma‘u honau loto ki he ‘Afiona."
    },
    {
      "verse": 19,
      "text": "Pea ke ke foaki ki hoku foha ko Solomone ha loto haohaoa, ke tauhi ho‘o ngaahi tu‘utu‘uni, ho‘o ngaahi fakamo‘oni, pea mo ho‘o ngaahi fekau, pea ke ne fai ‘a e fu‘u me‘a ni, ‘o langa ‘a e palasi kuo u tokonaki ki ai."
    },
    {
      "verse": 20,
      "text": "Pea folofola ‘a Tēvita ki he fakataha kotoa, pe‘i mou fai mu‘a ha fakafeta‘i kia Sihova ko homou ‘Otua. Ko ia na‘e fai ‘e he fakataha kotoa ‘a e fakamālō ‘o Sihova, ko e ‘Otua ‘o honau tupu‘anga; pea nau punou ‘o hū kia Sihova, pea ki he tu‘i."
    },
    {
      "verse": 21,
      "text": "Pea nau fai feilaulau kia Sihova, pea ‘i he ‘aho na‘e hoko na‘a nau ‘atu feilaulau-mōifua kiate ia, ko e afe‘i pulu, mo e afe‘i sipi tangata, mo e afe‘i lami, mo hono kava, mo nau fai feilaulau ke lahi ma‘a ‘Isileli kātoa; pea na‘a nau kai mo inu ‘i he ‘ao ‘o Sihova ‘i he ‘aho ko ia mo e fiefia lahi."
    },
    {
      "verse": 22,
      "text": "Pea na‘a nau fakanofo ‘a Solomone foha ‘o Tēvita ke tu‘i hono tu‘o ua, pea nau pani ia ma‘a Sihova ke ‘eiki, pea mo Sātoki ke taula‘eiki."
    },
    {
      "verse": 23,
      "text": "Pea ‘afio ‘a Solomone ‘i he taloni ‘o Sihova, ‘o ne fetongi ‘ene tamai ko Tēvita ‘i he tu‘i, pea ne tu‘umālie; pea na‘e tali ‘ene angi ‘e ‘Isileli kātoa."
    },
    {
      "verse": 24,
      "text": "Pea ko e hou‘eiki kātoa, mo e kau Helo, mo e fale‘alo kotoa ‘o Kingi Tēvita, na‘a nau tukulolo kia Kingi Solomone."
    },
    {
      "verse": 25,
      "text": "Pea na‘e tuku ‘e Sihova ke fu‘u e‘a ‘a Solomone ki ‘Isileli kātoa, pea ne ‘ange kiate ia ha fotu fakatu‘i, ‘a ia kuo te‘eki ke ma‘u ‘e ha Tu‘i ‘Isileli mu‘a."
    },
    {
      "verse": 26,
      "text": "Pea ko Tēvita foha ‘o Sese na‘e tu‘i ki ‘Isileli kātoa."
    },
    {
      "verse": 27,
      "text": "Pea ko e fuoloa ‘o ‘ene pule ki ‘Isileli ko e fāngofulu‘i ta‘u; na‘e fitu ta‘u ‘ene hau ‘i Hepeloni, pea tolungofulu mā tolu ta‘u ‘ene hau ‘i Selusalema."
    },
    {
      "verse": 28,
      "text": "Pea ne pekia kuo ne toulekeleka ‘aupito, kuo kakato hono taimi, ‘ene koloa, mo hono ongoongo: pea na‘e fetongi ia ‘i he hau ‘e hono foha ko Solomone."
    },
    {
      "verse": 29,
      "text": "Pea ko e ngaahi ngāue ‘a Kingi Tēvita, mei he kamata‘anga ‘o fai ki mui, vakai kuo tohi ‘i he Hisitōlia ‘a e matalōloa ko Sāmiuela, mo e Hisitōlia ‘a e palōfita ko Nētane, mo e Hisitōlia ‘a e tongafisi ko Kata;"
    },
    {
      "verse": 30,
      "text": "pea tu‘u ai ‘a e ngaahi me‘a ‘o ‘ene pule, mo hono fu‘u ivi, mo e ngaahi kuonga na‘e mōia mai kiate ia, pea ki ‘Isileli, pea ki he ngaahi pule‘anga ‘o e ngaahi fonua."
    }
  ],
  "timestamp": "2025-08-08T15:54:56.125344"
}