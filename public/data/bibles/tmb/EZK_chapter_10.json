{
  "book": "EZK",
  "book_name": "Ezekiel",
  "chapter": 10,
  "version_id": 1307,
  "url": "https://www.bible.com/bible/1307/EZK.10",
  "verses": [
    {
      "verse": 1,
      "text": "PEA U vakai, pea tā ‘i he ‘atānoa, ‘a ia ‘oku ‘i he funga ‘ulu ‘o e Selupimi, na‘e ai ha me‘a hangē ko e maka sāfaia, ‘o hā hangē ko e tatau ‘o ha taloni; na‘e hā taupotu ki ‘olunga ‘a e ‘Afio."
    },
    {
      "verse": 2,
      "text": "Pea ne folofola ki he tangata kofu tupenu hinehina, ‘o ne pehē, Hū ‘i he vaha‘a ‘o e ngaahi me‘a ‘oku takamilo ‘i he lalo Selupimi ko ē, ‘o fakafonu ho ongo nima ‘i he malala‘i afi mei he vaha‘a Selupimi, ‘o tūtuu‘i ki he kolo. Pea ne hū ‘oku ou sio ki ai."
    },
    {
      "verse": 3,
      "text": "Pea ‘i he hū ‘a e tangata ‘oku tu‘u ‘a e kau Selupimi ‘i he potu to‘omata‘u ‘o e fale, pea na‘e fonu ‘a e loto‘ā loto ‘i he ‘Ao."
    },
    {
      "verse": 4,
      "text": "Pea kuo ma‘ama‘a hake ‘a e Sikaina ‘o Sihova mei he funga Selupimi, ‘o tu‘u mei ‘olunga ‘i he hū‘anga ‘o e fale, pea na‘e fonu ‘a e fale ‘i he ‘Ao, pea na‘e fonu ‘a e loto‘ā ‘i he malama ‘a e Sikaina ‘o Sihova."
    },
    {
      "verse": 5,
      "text": "Pea ko e longoa‘a ‘o e ngaahi kapakau ‘o e kau Selupimi na‘e ongo ki he loto‘ā tu‘a; na‘e hangē ko e le‘o ‘o ‘Ela Sātai ‘oka fai mai ‘ene lea."
    },
    {
      "verse": 6,
      "text": "Pea ‘i he ‘iloange na‘a ne kouna ‘a e tangata kofu tupenu hinehina, ‘o pehē, To‘o ha afi mei he vaha‘a ‘o e ngaahi me‘a ‘oku fakatakamilo, mei he vaha‘a ‘o e kau Selupimi, na‘a ne hū, ‘o tu‘u ofi ki he fakasāliote."
    },
    {
      "verse": 7,
      "text": "Pea mafao atu ‘a e Selupimi hono nima mei he vaha‘a ‘o ha ongo selupimi, ki he afi na‘e ‘i he vaha‘a ‘o e kau Selupimi, pea ne to‘o hake ha me‘a, ‘o tuku ki he ongo nima ‘o e kofu tupenu hinehina, pea ne to‘o ‘o hū kitu‘a."
    },
    {
      "verse": 8,
      "text": "He na‘e hā ‘i he kau Selupimi ‘a e tatau ‘o e nima ‘o ha tangata ‘i honau lalo kapakau."
    },
    {
      "verse": 9,
      "text": "Pea u vakai, pea tā ko e fakasāliote ‘e fā fe‘unga mo e kau Selupimi, ko e fakasāliote ‘e taha na‘e fe‘unga mo e Selupimi ‘e taha, takitaha; pea ko e hā ‘a e ngaahi fakasāliote ‘oku tatau mo e maka kalisolaite."
    },
    {
      "verse": 10,
      "text": "Pea na‘e matamata sīpinga taha ‘a e faa‘i me‘a, na‘e hangē ‘oku fehauaki ha fakasāliote ‘e ua."
    },
    {
      "verse": 11,
      "text": "‘I he‘enau ‘alu, na‘a nau ‘alu ‘aki honau feitu‘u ‘e fā: na‘e ‘ikai te nau mamio ‘i he‘enau ‘alu: ‘ilonga ha potu na‘e hanga ki ai ‘a e taki, na‘a nau muimui atu ki ai; na‘e ‘ikai te nau mamio ‘i he‘enau ‘alu."
    },
    {
      "verse": 12,
      "text": "Pea ko honau sino kotoa, mo honau tu‘a, mo honau nima, mo honau kapakau, mo e ngaahi fakasāliote, na‘e tofu kano‘imata takatakai ki he feitu‘u ‘e fā ‘o ‘enau ngaahi fakasāliote."
    },
    {
      "verse": 13,
      "text": "Ko e me‘a ki he ngaahi fakasāliote, na‘e ui kiate kinautolu ‘o u fanongo ki ai, Takamilo."
    },
    {
      "verse": 14,
      "text": "Pea na‘e taki fā honau fofonga; ko e fofonga ‘o e ‘uluaki ko e fofonga ‘o e selupimi ko ē, pea ko e fofonga ‘o hono ua ko e mata ‘o e tangata, pea ko hono tolu ko e mata ‘o e Saione, pea ko hono fā ko e mata ‘o e ‘īkale."
    },
    {
      "verse": 15,
      "text": "Pea na‘e kamata ke ngaue hake ‘a e kau Selupimi: ko e Me‘a Mo‘ui ia ne u mamata ki ai ‘i he vaitafe ko Kipa."
    },
    {
      "verse": 16,
      "text": "Pea ‘i he ‘alu ‘a e kau Selupimi, na‘e ‘alu ‘a e ngaahi fakasāliote fakataha mo kinautolu: pea ‘i he fola ‘e he kau Selupimi honau kapakau ke ma‘ama‘a hake mei he kelekele, na‘e ‘ikai ke mamio ‘a e ngaahi fakasāliote, na‘a nau fakataha ai pē mo kinautolu."
    },
    {
      "verse": 17,
      "text": "Pea ka tu‘u ē, pea tu‘u ‘a ē; pea ka ma‘ama‘a hake ē, pea ma‘ama‘a hake mo ē: he ko e laumālie ‘o e Me‘a Mo‘ui na‘e ‘iate kinautolu."
    },
    {
      "verse": 18,
      "text": "Pea hū kitu‘a ‘a e Sikaina ‘o Sihova mei he funga hū‘anga ‘o e fale, ‘o ne tu‘u mei he funga Selupimi."
    },
    {
      "verse": 19,
      "text": "Pea fola ‘e he kau Selupimi honau kapakau, pea na‘a nau ma‘ama‘a hake mei he kelekele ‘i he‘enau hū kitu‘a–‘oku ou sio ki ai–pea ko e ngaahi fakasāliote ‘oku ō ai pē mo kinautolu: pea na‘e tu‘u ‘a e Me‘a ‘i he hū‘anga ‘o e matapā ‘o e fale ‘o Sihova, ‘a e matapā ki hahake; pea ko e Sikaina ‘o e ‘Otua ‘o ‘Isileli na‘e taupotu ki ‘olunga ‘iate kinautolu."
    },
    {
      "verse": 20,
      "text": "Ko ia ia ‘a e Me‘a Mo‘ui na‘a ku sio ki ai ‘i he lalo ‘Otua ‘o ‘Isileli, ‘i he vaitafe ko Kipa; pea na‘a ku ‘ilo ko e Selupimi ena."
    },
    {
      "verse": 21,
      "text": "Na‘e taki fā ‘a e fofonga, pea taki fā ‘a e kapakau; pea ko e tatau ‘o e nima, ‘o e tangata na‘e ‘i honau lalo kapakau."
    },
    {
      "verse": 22,
      "text": "Pea ko e me‘a ki he anga ‘o honau mata, ko e ngaahi mata ia na‘a ku sio ki ai ‘i he ve‘e vaitafe ko Kipa; ko ‘enau hā ia, ‘io, ko kinautolu; na‘a nau hanga ‘alu ‘aki honau fofonga ‘e taha."
    }
  ],
  "timestamp": "2025-08-08T15:56:21.937866"
}