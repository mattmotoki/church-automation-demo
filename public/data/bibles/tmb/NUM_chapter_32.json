{
  "book": "NUM",
  "book_name": "Numbers",
  "chapter": 32,
  "version_id": 1307,
  "url": "https://www.bible.com/bible/1307/NUM.32",
  "verses": [
    {
      "verse": 1,
      "text": "PEA na‘e lahi ‘a e monumanu ‘a ha‘a Lūpeni mo ha‘a Kata; ko e me‘a ko ia na‘a nau mālohi ‘aupito ai. Pea na‘a nau vakai ‘a e fonua ‘o Siasea mo Kiliati, pea tā ko e toki potu ia ki he fanga manu."
    },
    {
      "verse": 2,
      "text": "Ko ia, na‘e ha‘u ‘a ha‘a Kata mo ha‘a Lūpeni, ‘o nau lea kia Mōsese mo ‘Eliesa ko e taula‘eiki, pea ki he hou‘eiki ‘o e fakataha, ‘o pehē,"
    },
    {
      "verse": 3,
      "text": "Ko ‘Ataloti, mo Tīponi, mo Siasea, mo Nīmila, mo Hesiponi, mo ‘Eleale."
    },
    {
      "verse": 4,
      "text": "Mo Sēpami, mo Nipo, mo Peoni, ‘a e fonua na‘e te‘ia ‘e Sihova ‘i he ‘ao ‘o e fakataha ‘o ‘Isileli, ko e fonua ia ki he fanga manu, pea ‘oku monumanu‘ia ‘a ho‘o kau tamaio‘eiki ko kimautolu."
    },
    {
      "verse": 5,
      "text": "Pea nau pehē, Ka kuo mau ta‘imālie ‘ofa ‘i ho ‘ao, pea ke vahe ‘a e fonua ni ki ho‘o kau tamaio‘eiki ko kimautolu ke mau tofi‘a ‘aki; ‘oua ‘e ‘ave kimautolu ki tu‘a Soatani."
    },
    {
      "verse": 6,
      "text": "Pea me‘a ‘a Mōsese ki ha‘a Kata mo ha‘a Lūpeni, ‘O ‘alu koā homou kāinga ki he tau, ka mau nofo pē ‘i heni?"
    },
    {
      "verse": 7,
      "text": "Pea koe‘uma‘ā ho‘omou fakavaivai‘i ‘a e loto ‘o ha‘a ‘Isileli, ke nau ta‘efie laka atu ai ki he fonua kuo foaki kiate kinautolu ‘e Sihova?"
    },
    {
      "verse": 8,
      "text": "Na‘e pehē ‘a e fai ‘a ho‘omou ngaahi tamai, ‘i he‘eku fekau atu kinautolu mei Kētesi-panea ke asiasi ‘a e fonua."
    },
    {
      "verse": 9,
      "text": "He ‘i he‘enau ‘alu hake ki he tele‘a ko ‘Esikoli, ‘o mamata ki he fonua, pea nau fakavaivai‘i ‘a e loto ‘o ha‘a ‘Isileli, ke ‘oua te nau ‘alu ki he fonua kuo foaki kiate kinautolu ‘e Sihova."
    },
    {
      "verse": 10,
      "text": "Pea na‘e langa‘i ai ‘a e houhau ‘a Sihova ‘i he ‘aho ko ia, pea ne fuakava ‘o pehē,"
    },
    {
      "verse": 11,
      "text": "Ko au ē ha‘anau sio ki he fonua na‘a ku fuakava ai kia ‘Epalahame mo ‘Aisake mo Sēkope, ‘e he kau tangata na‘e ‘alu hake mei ‘Isipite, meiate ia ‘oku uofulu ta‘u ‘o fai hake, koe‘uhi ā ‘oku ‘ikai te nau molomolomuiva‘e kiate au:"
    },
    {
      "verse": 12,
      "text": "ngata pē ‘ia Kēlepi ko e foha ‘o Sīfune ko e ha‘a Kēnasi, mo Siosiua ko e foha ‘o Nuni; koe‘uhi na‘a na molomolomuiva‘e kinaua ‘i he ‘Eiki."
    },
    {
      "verse": 13,
      "text": "Pea na‘e langa‘i ai ‘a e houhau ‘a Sihova ki ‘Isileli, ‘o ne tuku ke nau he holo ‘i he Toafa ‘o fāngofulu ta‘u, kae ‘oua ke ‘osi‘osingamālie ‘a e to‘utangata ko ia na‘e fai kovi ‘i he ‘ao ‘o e ‘Eiki."
    },
    {
      "verse": 14,
      "text": "Pea ko eni kuo mou tupu hake kimoutolu ko e fetongi ‘o ho‘omou ngaahi tamai, ko e hako‘i angahala, ke toe fakalahi ‘a e kakaha ‘o e houhau ‘o Sihova ki ‘Isileli."
    },
    {
      "verse": 15,
      "text": "He kapau te mou foki mei he muimui kiate ia, pea te ne toe tuku kinautolu ‘i he Toafa, pea te mou faka‘auha ‘a e fu‘u kakai ni."
    },
    {
      "verse": 16,
      "text": "Pea nau ‘unu‘unu kiate ia, ‘o nau pehē, Ka mau langa loto‘ā manu pē ‘i heni ki he‘emau monumanu, mo e ngaahi kolo ki he‘emau tamaiki;"
    },
    {
      "verse": 17,
      "text": "ka ko kimautolu te mau ‘ai mahafu ke vave, ke laka ‘i he ‘ao ‘o ha‘a ‘Isileli, kae‘oua ke mau ‘ave kinautolu ki honau feitu‘u, kae nofo ‘emau tamaiki ‘i he ngaahi kolo kuo ‘aa‘i telia ‘a e kakai ‘o e fonua."
    },
    {
      "verse": 18,
      "text": "‘E ‘ikai te mau foki ki homau ngaahi ‘api kae‘oua ke ma‘u‘i ‘e ha‘a ‘Isileli takitaha hono tofi‘a."
    },
    {
      "verse": 19,
      "text": "He ‘e ‘ikai te mau ma‘u tofi‘a mo kinautolu ‘i he kauvai ko ē ‘o Soatani, pe ki kō atu: he kuo tō homau tofi‘a ‘i he kauvai ‘o Soatani ki hahake."
    },
    {
      "verse": 20,
      "text": "Pea me‘a ‘a Mōsese kiate kinautolu, Kapau te mou fai ‘a e me‘a ko ia; kapau te mou ‘ai mahafu ke ‘alu ‘i he ‘ao ‘o Sihova ki he tau,"
    },
    {
      "verse": 21,
      "text": "pea a‘a ‘i Soatani ‘a kimoutolu kotoa ‘oku to‘o mahafu ‘i he ‘ao ‘o Sihova,"
    },
    {
      "verse": 22,
      "text": "kae‘oua ke ne kapusi hono ngaahi fili mei hono ‘ao, pea fakavaivai‘i ‘a e fonua ‘i he ‘ao ‘o Sihova: pea hili ia te mou foki ka mou ta‘ehia kia Sihova mo ‘Isileli; pea ‘e hoko ‘a e fonua ni ko homou tofi‘a ‘i he ‘ao ‘o Sihova."
    },
    {
      "verse": 23,
      "text": "Ka ‘o kapau ‘e ‘ikai te mou fai pehē, tala atu kuo mou fai angahala kia Sihova; pea ke mou ‘ilo ‘e faifai pea pō kimoutolu ‘e ho‘omou angahala."
    },
    {
      "verse": 24,
      "text": "Mou langa kolo ma‘amoutolu ki ho‘omou tamaiki, mo e ngaahi loto‘ā manu ki ho‘omou monumanu, pea mou fai ‘a e me‘a kuo pu‘aki ‘e homou ngutu."
    },
    {
      "verse": 25,
      "text": "Pea tali ‘e ha‘a Kata mo ha‘a Lūpeni kia Mōsese, ‘o pehē, ‘E fai ‘e ho‘o kau tamaio‘eiki ko kimautolu ‘o hangē ko e tu‘utu‘uni ‘a e Feitu‘u na."
    },
    {
      "verse": 26,
      "text": "Ko ‘emau tamaiki, ko homau ngaahi uaifi, mo ‘emau monumanu kotoa, ‘e nofo hē ‘i he ngaahi kolo Kiliati:"
    },
    {
      "verse": 27,
      "text": "ka ko ho‘o kau tamaio‘eiki ko kimautolu te mau laka atu ‘i he ‘ao ‘o Sihova ki he tau, ‘a kimautolu kotoa ‘oku ma‘u teu ki he tau, hangē ko e me‘a ‘a e Feitu‘u na."
    },
    {
      "verse": 28,
      "text": "Ko ia na‘e fai tu‘utu‘uni ‘iate kinautolu ‘e Mōsese, ‘o ‘atu kia ‘Eliesa ko e taula‘eiki, pea kia Siosiua ko e foha ‘o Nuni, pea ki he hou‘eiki ‘ulumotu‘a ‘o e ngaahi matakali ‘o ha‘a ‘Isileli."
    },
    {
      "verse": 29,
      "text": "Pea me‘a ‘a Mōsese kiate kinautolu, Kapau ‘e a‘a ‘i Soatani mo kimoutolu ‘a ha‘a Kata mo ha‘a Lūpeni, ‘a kinautolu kotoa kuo ‘osi sāuni ki he tau, ‘i he ‘ao ‘o Sihova, pea fakavaivai ‘a e fonua ‘i homou ‘ao: pea te mou toki foaki kiate kinautolu ‘a e fonua ‘o Kiliati mo‘onau tofi‘a."
    },
    {
      "verse": 30,
      "text": "Ka ‘o kapau ‘e ‘ikai te nau a‘a mo kimoutolu kuo ‘ai mahafu, pea te nau ma‘u tofi‘a ‘i homou lotolotonga ‘i he fonua ko Kēnani."
    },
    {
      "verse": 31,
      "text": "Pea tali ‘a ha‘a Kata mo ha‘a Lūpeni ‘o pehē, Ko e me‘a kuo folofola‘aki mai ‘e Sihova ki ho‘o kau tamaio‘eiki ko kimautolu te mau fai."
    },
    {
      "verse": 32,
      "text": "Te mau laka atu mo ‘emau mahafu ‘i he ‘ao ‘o Sihova ki Kēnani, ka ko homau tofi‘a ‘e tō kiate kimautolu ‘i he kauvai ko eni ‘o Soatani."
    },
    {
      "verse": 33,
      "text": "Pea foaki ‘e Mōsese kiate kinautolu, ki ha‘a Kata, pea ki ha‘a Lūpeni, pea ki he vaeua ‘o e matakali ‘a Manase foha ‘o Siosifa, ‘a e pule‘anga ‘o Sīhoni ko e Tu‘i ‘Āmoli, pea mo e pule‘anga ‘o ‘Oki ko e Tu‘i Pēsani, ‘a e fonua, ‘io, hono ngaahi kolo na‘e tu‘u ‘i he ngaahi feitu‘u, ‘a e ngaahi kolo ‘o e fonua na‘e tu‘u takatakai ki ai."
    },
    {
      "verse": 34,
      "text": "Pea langa ‘e ha‘a Kata ‘a Tīponi, mo ‘Ataloti, mo ‘Aloeli;"
    },
    {
      "verse": 35,
      "text": "mo ‘Ataloti-sofani, mo Siasea, mo Siokipeha;"
    },
    {
      "verse": 36,
      "text": "mo Pete-nimila, mo Pete-hālani: ko e ngaahi kolo ‘aa‘i, mo e ngaahi loto‘ā manu."
    },
    {
      "verse": 37,
      "text": "Pea langa ‘e ha‘a Lūpeni ‘a Hesiponi mo ‘Eleale, pea mo Kiliataimi;"
    },
    {
      "verse": 38,
      "text": "pea mo Nipo, pea mo Peali-meoni (ka na‘e liliu honau hingoa), pea mo Sīpima; pea nau fakahingoa fo‘ou ‘a e ngaahi kolo na‘a nau langa."
    },
    {
      "verse": 39,
      "text": "Pea ‘alu ‘a e hako ‘o Mākili foha ‘o Manase ki Kiliati, ‘o nau puke ia, ‘o nau kapusi ‘a e kau ‘Āmoli na‘e ‘i ai."
    },
    {
      "verse": 40,
      "text": "Pea foaki ‘e Mōsese ‘a Kiliati kia Mākili ko e hako ‘o Manase, pea na‘a ne nofo ai."
    },
    {
      "verse": 41,
      "text": "Pea ko Siaili ko e hako ‘o Manase na‘a ne ‘alu ‘o puke hono ngaahi kolo, pea ne fakahingoa kinautolu ko e ‘ū-vilisi-‘o Siaili."
    },
    {
      "verse": 42,
      "text": "Pea ‘alu ‘a Nopa, ‘o puke ‘a Kēnati mo hono ngaahi kolo fakaongo, pea ne fakahingoa ia kiate ia, ko Nopa."
    }
  ],
  "timestamp": "2025-08-08T15:54:09.977047"
}