{
  "book": "DEU",
  "book_name": "Deuteronomy",
  "chapter": 33,
  "version_id": 1307,
  "url": "https://www.bible.com/bible/1307/DEU.33",
  "verses": [
    {
      "verse": 1,
      "text": "PEA ko eni ‘a e tāpuaki, ‘a ia na‘e tāpuaki ‘aki ‘a ha‘a ‘Isileli ‘e Mōsese ko e tangata ‘o ‘Elohimi, ‘i he te‘eki ke ne pekia."
    },
    {
      "verse": 2,
      "text": "Pea ne pehē, Na‘e hā‘ele mei Sainai ‘a Sihova, ‘O ne hopo hake kiate kinautolu mei Seia; Na‘a ne ulo mei Mo‘unga Pēlana, Pea ne tu‘u mai mei he mano‘i toputapu: Mei hono to‘omata‘u na‘e tapa ‘a e afi kiate kinautolu."
    },
    {
      "verse": 3,
      "text": "‘Io, ko e taha koe ‘oku ke ‘ofa ki he ngaahi fa‘ahinga; Ko hono kau tapu kātoa ‘oku ‘i ho nima: Pea nofo ‘a kinautolu ‘i ho va‘e na; Tali takitaha ho‘o ngaahi lea."
    },
    {
      "verse": 4,
      "text": "Na‘e fokotu‘u mai ha lao ‘e Mōsese, Ko e koloa ‘o e fakataha ‘o Sēkope."
    },
    {
      "verse": 5,
      "text": "Pea na‘e tu‘i ia ‘i Sesuluni, ‘Oka fakataha ‘a e hou‘eiki ‘o e kakai, Fakatefua ‘a e ngaahi matakali ‘o ‘Isileli,"
    },
    {
      "verse": 6,
      "text": "Ke mo‘ui ‘a Lūpeni, ‘o ‘oua ‘e mate; Pe hoko hono kakai ko e toko si‘i pē."
    },
    {
      "verse": 7,
      "text": "Pea ko eni ‘a e me‘a ‘a Siuta, pea ne pehē, Fanongo ki he le‘o ‘o Siuta, ‘Eiki, Pea ‘omi ia ki hono kakai: Ke lahi mo‘ona hono ivi, Pea ke hoko koe ko hono tokoni."
    },
    {
      "verse": 8,
      "text": "Pea ne pehē ‘ia Līvai, Ke ‘i ho tangata lotu mo‘oni ‘A ho‘o Tūmemi mo ‘Ūlimi, ‘A ia na‘a ke sivi ‘i Masa, Na‘a mo fetakai ‘i Vai-Mēlipa;"
    },
    {
      "verse": 9,
      "text": "‘A ia na‘a ne pehē ki he‘ene tamai mo fa‘ē, ‘Oku ‘ikai te u sioa; Pea na‘e ‘ikai te ne tokanga‘i hono kāinga, Pe ‘ilo ‘ene fānau ‘a‘ana; He kuo nau tauhi ho‘o folofola, Mo fai ki ho‘o fuakava."
    },
    {
      "verse": 10,
      "text": "Te nau ako ho‘o konisitūtone kia Sēkope, Mo ho lao ki ‘Isileli: Te nau ‘omi ‘inisēnisi ki ho fofonga, Mo feilaulau-mōifua ki ho‘o ‘ōlita."
    },
    {
      "verse": 11,
      "text": "Tāpuaki, ‘Eiki, ‘ene koloa, Pea tali ‘a e ngāue ‘a hono nima: Taa‘i ‘a e tenga ‘o e kakai ‘oku tu‘u ki ai, Mo kinautolu ‘oku fehi‘a kiate ia, Ke ‘oua te nau tu‘u hake mai."
    },
    {
      "verse": 12,
      "text": "Pea ‘ia Penisimani na‘a ne pehē, Ko e pele ‘a Sihova Te ne nofo ‘iate ia, ‘o loto nonga; ‘Oku ne fakapūlou ia ‘i he ‘aho kotoa, Pea ne nofo ‘i hono vaha‘a uma."
    },
    {
      "verse": 13,
      "text": "Pea ‘ia Siosifa na‘a ne pehē, Ke fai tāpuekina meia Sihova ‘a hono fonua; ‘I he koloa ‘o langi ko e hahau na, Pea ‘o e moana ‘oku toka ‘i lolofonua."
    },
    {
      "verse": 14,
      "text": "Mo e koloa ko e fua ‘o e la‘ā. Mo e koloa tupu mei he ngaahi māhina,"
    },
    {
      "verse": 15,
      "text": "Mo e ngaahi me‘a fungani ‘o e ‘otu mo‘unga mu‘a, Mo e koloa ‘o e ngaahi mo‘unga tuputupu‘a."
    },
    {
      "verse": 16,
      "text": "Mo e koloa ‘o e kelekele, mo hono mahu ‘ona, Mo e ‘ofa ‘A‘ana na‘e ‘afio ‘i he Talatala‘āmoa: Ke hoko ia ki he ‘ulu ‘o Siosifa, ‘Io, ki he tumu‘aki ‘o ia na‘e makehe mo hono ngaahi tokoua."
    },
    {
      "verse": 17,
      "text": "Ko e ‘olopo‘ou ‘o ‘ene pulu–‘oku ‘ona ‘a e lāngilangi ē, Pea ko hono nifo ko e nifo‘i pufaloe: Te ne tui‘i ‘aki ‘a e ngaahi kakai fakataha, ‘Io, ‘a e ngaahi ngata‘anga ‘o e fonua; ‘Io, ko e toko‘i mano ‘o ‘Ifalemi ena, Mo e ngaahi toko afe ‘o Manase ia."
    },
    {
      "verse": 18,
      "text": "Pea ‘ia Sepulone na‘a ne pehē, Hākahaka ‘a Sepulone ‘i ho‘o ‘alu ki tu‘a Pea ‘i ho‘o nofo tēniti, ‘e ‘Īsaka."
    },
    {
      "verse": 19,
      "text": "Te na ui ‘ani kakai ki he mo‘unga; Te nau feia ai feilaulau-fakatonuhia: He te nau misi ‘a e mahu ‘o e ngaahi tahi ē, Mo e koloa kuo fufū ‘i he ‘one‘one."
    },
    {
      "verse": 20,
      "text": "Pea ‘ia Kata na‘a ne pehē, Fakafeta‘i kiate ia ‘oku ne fakalaulahi ‘a Kata; ‘Oku ne nofo hangē ha laione toutama,"
    },
    {
      "verse": 21,
      "text": "Pea ne toka ‘a e tu‘unga mu‘a mo‘ona, He na‘e ta‘ofi ai ‘a e ‘inasi ‘o e tāimu‘a; Pea ne ha‘u mo e hou‘eiki ‘o e kakai, Na‘a ne fakaai ‘a e faitotonu ‘a e ‘Eiki, Mo ‘ene ngaahi fakamaau, fakataha mo ‘Isileli."
    },
    {
      "verse": 22,
      "text": "Pea ‘ia Tani na‘a ne pehē, Ko e laione mui ‘a Tani, ‘Oku hopo mai mei Pēsani."
    },
    {
      "verse": 23,
      "text": "Pea ‘ia Nafitalai na‘a ne pehē, Nafitalai ē, ngoto ‘i he ‘ofa, Pea fonu ‘i he tāpuaki ‘a Sihova, Ma‘u koe ‘a e tahi mo e tonga."
    },
    {
      "verse": 24,
      "text": "Pea ‘ia ‘Āseli na‘a ne pehē, Ke tāpuekina lahi ‘a ‘Āseli ‘i he fānau na; Ke ne ‘ofeina ‘i hono ngaahi tokoua, Pea unu ‘i he lolo hono va‘e na."
    },
    {
      "verse": 25,
      "text": "‘E ‘aione mo kapa ho sū, Pea ‘e fe‘unga mo ho ngaahi ‘aho ‘a ho ngū."
    },
    {
      "verse": 26,
      "text": "‘Oku ‘ikai ha taha ‘oku tatau mo e ‘Otua ‘o Sesuluni, ‘Oku ne hekasi he langi ‘i ho tokoni, Mo e ‘atā, kuo pehē hono lāngilangi."
    },
    {
      "verse": 27,
      "text": "Ko e ‘Otua mei tuai ‘a ho nofo‘anga, Pea ‘oku kilala koe ‘e he nima ta‘engata: Pea ‘oku ne folofola, Faka‘auha mu‘a."
    },
    {
      "verse": 28,
      "text": "Pea ko ‘Isileli ‘oku nofo nonga, ‘A e matavai ‘a Sēkope toko taha ‘I ha fonua uite‘ia mo uaine‘ia, ‘Io, ‘oku to‘i hahau hono langi na."
    },
    {
      "verse": 29,
      "text": "Monū‘ia ā ka ko koe, ‘Isileli: Ko hai ‘oku hangē ko koe, ko e kakai fakamo‘ui ‘e he ‘Eiki, ‘A ia ko e pā ‘o ho tokoni, Pea ko koe te ke malaki honau ngaahi potu mā‘olunga."
    }
  ],
  "timestamp": "2025-08-08T15:54:17.124892"
}