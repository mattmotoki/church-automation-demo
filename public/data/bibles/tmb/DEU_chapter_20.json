{
  "book": "DEU",
  "book_name": "Deuteronomy",
  "chapter": 20,
  "version_id": 1307,
  "url": "https://www.bible.com/bible/1307/DEU.20",
  "verses": [
    {
      "verse": 1,
      "text": "KA ke ka ‘alu ke fai tau mo ho ngaahi fili, pea ke vakai ha tau hoosi mo ha tau sāliote, ha kakai tokolahi hake ‘iate koe, ‘oua te ke manavahē kiate kinautolu: he ko Sihova ko ho ‘Otua ‘oku ‘iate koe, ‘a ia na‘a ne ‘ohake koe mei ‘Isipite."
    },
    {
      "verse": 2,
      "text": "Pea ko eni, ka mou ka ‘unu‘unu atu ke fai ‘a e tau, ‘e hā‘ele mai ‘a e taula‘eiki ‘o lea ki he kakai,"
    },
    {
      "verse": 3,
      "text": "pea te ne pehē kiate kinautolu, Fanongo mai, ‘a ‘Isileli, ko ho‘omou ‘unu‘unu atu ē ke fai tau mo homou ngaahi fili: ‘oua na‘a vaivai homou loto; ‘oua te mou manavahē, pea ‘oua te mou tailiili, pea ‘oua te mou teki kiate kinautolu;"
    },
    {
      "verse": 4,
      "text": "he ko Sihova ko homou ‘Otua ia ‘oku hā‘ele mo kimoutolu ke fai tau mo homou ngaahi fili ma‘amoutolu, ke fakahaofi kimoutolu."
    },
    {
      "verse": 5,
      "text": "Pea ‘e lea ‘a e kau ‘ōfisa ki he kakai, ‘o pehē, Ko hai ha tangata kuo langa hano fale fo‘ou, ka kuo ‘ikai huufi? ke ‘alu ia ‘o foki ki hono ‘api; na‘a ne mate ‘i he tau, pea huufi ia ‘e ha taha kehe."
    },
    {
      "verse": 6,
      "text": "Pea ko hai ha tangata kuo tō ngoue vaine, ka kuo te‘eki polopolo? ke ‘alu ia ‘o foki ki hono ‘api; na‘a ne mate ‘i he tau, pea polopolo ia ‘e ha taha kehe."
    },
    {
      "verse": 7,
      "text": "Pea ko hai ha tangata kuo ne polo‘i ha fefine, ka kuo te‘eki fai ha nonofo? ke ‘alu ia, ‘o foki ki hono ‘api; na‘a mate ia ‘i he tau, pea ma‘u ‘a e fefine ‘e ha tangata kehe."
    },
    {
      "verse": 8,
      "text": "Pea ‘e fai atu ‘a e kau ‘ōfisa ‘enau lea ki he kakai, ‘o pehē, Ko hai ha tangata ‘oku manavahē mo loto vaivai? ke ‘alu ia ‘o foki ki hono ‘api; na‘a vai ‘a e loto ‘o hono kāinga ‘o hangē ko ho‘ona."
    },
    {
      "verse": 9,
      "text": "Pea ka ‘osi leva ‘a e lea pehē ‘a e kau ‘ōfisa ki he kakai, te nau tu‘utu‘uni ha hou‘eiki tau ke taki ‘a e kakai."
    },
    {
      "verse": 10,
      "text": "Ka ke ka ‘unu‘unu ki ha kolo ke fai tau ki ai, te ke tala melino ki ai."
    },
    {
      "verse": 11,
      "text": "Pea ka ‘iloange te nau tali melino mai, ‘o to‘o kiate koe, pea ko e kakai kotoa ‘e ma‘u ‘i ai te nau tali fatongia kiate koe, mo tauhi koe."
    },
    {
      "verse": 12,
      "text": "Pea kapau ‘e ‘ikai te nau tali melino kiate koe, ka nau fai tau pē mo koe, pea te ke ‘ohofia ia:"
    },
    {
      "verse": 13,
      "text": "pea ka tuku ia ki ho nima ‘e Sihova ko ho ‘Otua, pea te ke taa‘i ‘a e tangata kotoa ‘aki ‘a e mala ‘o e heletā:"
    },
    {
      "verse": 14,
      "text": "ka ko e kau fefine, mo e tamaiki, mo e monumanu, mo e me‘a kotoa pē ‘i he kolo, ‘io, ‘a hono vete, te ke ta‘ofi ma‘a u; pea te ke kai ‘a e vete ‘o ho ngaahi fili, ‘a ia kuo foaki ‘e Sihova ko ho ‘Otua kiate koe."
    },
    {
      "verse": 15,
      "text": "Ko e anga eni ‘o ho‘o fai ki he ngaahi kolo ‘oku mama‘o ‘aupito meiate koe, ‘a ia ‘oku ‘ikai ko e ngaahi kolo ‘o e kakai ko ē, hena."
    },
    {
      "verse": 16,
      "text": "Ka ko e ngaahi kolo ‘o e ngaahi kakai ko ē ‘a ia ‘oku foaki kiate koe ‘e Sihova ko ho ‘Otua mo‘ao tofi‘a, ‘e ‘ikai te ke fakamo‘ui ai ha momo‘i me‘a ‘oku mānava:"
    },
    {
      "verse": 17,
      "text": "ka te ke mātu‘aki mōifua kinautolu; ‘a e Heti mo e ‘Āmoli, ‘a e Kēnani mo e Pēlisi, ‘a e Hevi mo e Siepusi; ‘o hangē ko e tu‘utu‘uni koe ‘e Sihova ko ho ‘Otua:"
    },
    {
      "verse": 18,
      "text": "koe‘uhiā ke ‘oua te nau ako kimoutolu ke fai ‘o hangē ko e ngaahi fakalielia ‘oku nau fai ki honau ngaahi ‘otua, ka mou angahala ai kia Sihova ko homou ‘Otua."
    },
    {
      "verse": 19,
      "text": "Ka mou ka tau‘i ha kolo ‘o fuoloa, pea ‘i ho‘o fai tau ki ai ke hamu, ‘e ‘ikai te ke maumau hono ngaahi ‘akau, ‘i ho‘o apo ha toki ki ai; he te ke kai pē mei ai ka ‘e ‘ikai te ke tā; he ko e tangata ‘a e ‘akau ‘o e vao ke ke nofo‘aki hono tau‘i?"
    },
    {
      "verse": 20,
      "text": "Ngata pē ‘i he ‘akau ‘oku ke ‘ilo ‘oku ‘ikai ko e ‘akau kai, ‘a ia te ke maumau mo tā ka ke langa taua ‘aki ki he kolo ‘oku fai tau mo koe, kae ‘oua ke tō."
    }
  ],
  "timestamp": "2025-08-08T15:54:14.985456"
}