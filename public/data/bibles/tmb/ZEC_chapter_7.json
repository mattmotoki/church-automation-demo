{
  "book": "ZEC",
  "book_name": "Zechariah",
  "chapter": 7,
  "version_id": 1307,
  "url": "https://www.bible.com/bible/1307/ZEC.7",
  "verses": [
    {
      "verse": 1,
      "text": "TOKUA ‘i hono fā ta‘u ‘o Kingi Talaiasi, na‘e hoko ‘a e folofola ‘a Sihova kia Sākalaia ‘i hono ‘aho fā ‘o e māhina ko hono hiva, ‘a Kisileu."
    },
    {
      "verse": 2,
      "text": "He kuo fekau ‘e Pēteli ‘a Sālesa mo Lēkemi-Mēleki, mo ‘enau kau tangata, ke fakahōifua ‘a e fofonga ‘o Sihova:"
    },
    {
      "verse": 3,
      "text": "ke lea foki ki he kau taula‘eiki ‘oku ‘i he fale ‘o Sihova Sāpaoti, pea ki he kau palōfita, ‘o pehē, Te u fai ha tangi koā ‘i hono nima ‘o e māhina, ‘o mo‘ui faka‘ehi‘ehi, ‘o hangē ko ‘eku fai ‘i he ngaahi ta‘u ni–ko futu?"
    },
    {
      "verse": 4,
      "text": "Toki hoko ‘a e folofola ‘a Sihova Sāpaoti kiate au, ‘o pehē, Lea ki he kakai kotoa ‘o e fonua, pea ki he kau taula‘eiki, ‘o pehē,"
    },
    {
      "verse": 5,
      "text": "Ko ho‘omou ‘aukai mo tangilāulau ‘i hono nima mo hono fitu ‘o e māhina, ‘o fitungofulu‘i ta‘u mālō, na‘a mou momo‘i ‘aukai kiate au, ‘a Au?"
    },
    {
      "verse": 6,
      "text": "Pea ko ho‘omou kai, mo ho‘omou inu, ‘ikai ‘oku mou kai ko kimoutolu, pea inu ko kimoutolu?"
    },
    {
      "verse": 7,
      "text": "‘Ikai na‘a mou mei tokanga ki he ngaahi tala na‘e fanongonongo ‘e Sihova, ‘o fakafai ‘i he‘ene kau palōfita mu‘a, lolotonga na‘e kei nofo‘ia ‘a Selusalema, mo tu‘umālie pea pehē mo hono ngaahi kolo takatakai, pea na‘e nofo‘ia ‘a e feitu‘u ko Tonga mo e Sēfela‘a?"
    },
    {
      "verse": 8,
      "text": "Pea na‘e hoko ‘a e folofola ‘a Sihova kia Sākalaia, ‘o pehē, Ko e folofola eni ‘a Sihova Sāpaoti, ke fakahā;"
    },
    {
      "verse": 9,
      "text": "Mou fai ‘a e fakamaau totonu, pea feia ha ‘ofa mo ha faka‘atu‘i takitaha ki hono kāinga."
    },
    {
      "verse": 10,
      "text": "Pea ‘oua ‘e fakamālohia ‘a e uitou, mo e tamai mate, ‘a e ‘āunofo, mo e vaivai; pea ‘oua ‘e fakakaukau‘i ‘e homou loto ha kovi ke fai ki ha taha, he ko hono kāinga ia."
    },
    {
      "verse": 11,
      "text": "Ka na‘e ‘ikai te nau loto ke tokanga, pea nau faka-uma-mamahi, ‘o fakatelingatuli, ke ‘oua te nau ongo‘i."
    },
    {
      "verse": 12,
      "text": "‘Io, na‘a nau ngaohi honau loto ke ‘atamani, ke ‘oua te nau ongo‘i ‘a e lao mo e ngaahi tala na‘e fekau mai ‘e Sihova Sāpaoti ‘i hono Laumālie, ‘o fakafai ‘i he kau palōfita mu‘a: ko ia, na‘e tō mai ha houhau lahi meia Sihova Sāpaoti."
    },
    {
      "verse": 13,
      "text": "Ko ia, kuo hoko ai–hangē na‘a ne ui, ka na‘e ‘ikai te nau tali; pehē te nau ui, ka ‘e ‘ikai te u tali–ko e folofola ia ‘a Sihova Sāpaoti."
    },
    {
      "verse": 14,
      "text": "Pea te u punakaki kinautolu ‘aki ha afā ki he ngaahi pule‘anga kehekehe ‘a ia na‘e ‘ikai te nau ‘ilo ki ai. Ko ia na‘e fakalala ‘a e fonua hili ‘enau ‘alu, ‘o ‘ikai ha laka atu mo foki; ‘io, na‘a nau ngaohi ‘a e fonua mamana ko e lala."
    }
  ],
  "timestamp": "2025-08-08T15:56:54.367234"
}