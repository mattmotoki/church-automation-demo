{
  "book": "PSA",
  "book_name": "Psalms",
  "chapter": 74,
  "version_id": 1307,
  "url": "https://www.bible.com/bible/1307/PSA.74",
  "verses": [
    {
      "verse": 1,
      "text": "KO E HĀ kuo ke li‘aki ai kimautolu ‘o ta‘engata, ‘Elohimi? Ko e hā ‘oku kohu ai ho tuputāmaki ki he sipi ‘oku ke tauhi?"
    },
    {
      "verse": 2,
      "text": "Manatu ki ho siasi kuo ke fakatau talu mei tuai, Na‘a ke huhu‘i mo‘ao matakali ke ke tofi‘a ‘aki; ‘A mo‘unga Saione na‘a ke ‘afio ai."
    },
    {
      "verse": 3,
      "text": "Ke tooma ho‘o laka Ki he ‘ū havehave kuo tuku ai pē ke ‘auha: Ko e me‘a kotoa ‘i he fale tapu Kuo hanga ‘e he fili ‘o maumau."
    },
    {
      "verse": 4,
      "text": "Kuo kālou ho ngaahi fili ‘i ho loto‘ā; Kuo nau fokotu‘u ‘enau ngaahi fuka mo faka‘ilonga."
    },
    {
      "verse": 5,
      "text": "Ko e ino toki ‘oku fai na Te ke pehē ko e tā ‘o ha vao tātā."
    },
    {
      "verse": 6,
      "text": "Pea ko eni hono fu‘u teuteu kotoa ‘Oku nau hae ‘aki ‘a e toki mo e hāmala."
    },
    {
      "verse": 7,
      "text": "Kuo nau lī ha afi ki ho fale tapu; Kuo nau ‘ai ki he kelekele, ‘O to‘o ‘a e molumalu ‘o e ‘afio‘anga ‘o e huafa ‘o‘ou."
    },
    {
      "verse": 8,
      "text": "Na‘a nau pehē ‘i honau loto, Tau hiki mo e faliki kinautolu na Kuo nau tutu kotoa ‘a e ngaahi feingalotu ‘o e ‘Otua ‘i he fonua."
    },
    {
      "verse": 9,
      "text": "Ko hotau ngaahi faka‘ilonga ‘oku ‘ikai hā: ‘Oku ‘ikai kei ai ha palōfita; Pea ‘oku ‘ikai hatau toko taha ‘oku ne ‘ilo pe ‘e fēfē hono fuoloa."
    },
    {
      "verse": 10,
      "text": "‘E fēfē hono fuoloa, ‘Elohimi, ‘A e taukae ‘a e kau fakamamahi, ‘E fai ‘e he fili ‘o ta‘engata ‘Ene talakaa‘i ho huafa?"
    },
    {
      "verse": 11,
      "text": "Ko e hā kuo ke ‘ai kona ai ho nima, Ho to‘omata‘u na? To‘o mai ‘o fai ‘a e faka‘auha."
    },
    {
      "verse": 12,
      "text": "Ka ko hoku tu‘i ‘a ‘Elohimi talu mei tuai, ‘O fai holo ‘ene fakahaofi ‘i māmani."
    },
    {
      "verse": 13,
      "text": "Na‘a ke vaeua ‘a e tahi ‘aki ho māfimafi: Na‘a ke have‘i ‘a e ngaahi ‘ulu‘i tanini ni ka nau tētē he funga vai."
    },
    {
      "verse": 14,
      "text": "Na‘a ke laiki ‘e koe ‘a e ngaahi ‘ulu‘i levaiatani, ‘O ke tuku ki he fa‘ahinga nofo he ngaahi lala ke me‘akai ‘aki."
    },
    {
      "verse": 15,
      "text": "Na‘a ke foa ‘e koe ha matavai, pea vaitafe leva: Na‘a ke fakamātu‘u ‘ani vaitafe ‘oku ‘ikai maha."
    },
    {
      "verse": 16,
      "text": "‘Oku ‘a‘au ‘a e ‘aho, ko e pō foki ko ho‘o ngāue: Ka ai ha māma‘anga, ‘uma‘ā ‘a e la‘ā, ko ho‘o fokotu‘u pē."
    },
    {
      "verse": 17,
      "text": "Ko koe kuo ke fokotu‘u ‘a e ngaahi vahevahe ‘o māmani: Ko e fa‘ahita‘u māfana mo momoko ho‘o ngaohi."
    },
    {
      "verse": 18,
      "text": "Manatu ki he me‘a ni; Kuo fai ‘e he fili ‘a e taukae ‘o Sihova Pea kuo fai ‘e ha kakai vale ‘a e talakaa‘i ‘o ho huafa."
    },
    {
      "verse": 19,
      "text": "‘Oua ‘e tukuange ho‘o kulukulu ki he manu fekai: ‘Oua na‘a ngalo ‘o ta‘engata ‘a e mo‘ui ‘a ho‘o kau tu‘utāmaki."
    },
    {
      "verse": 20,
      "text": "Hanga mu‘a ki he kovinānite: He ko e ngaahi lala fakapo‘uli ‘o e fonua Ko e koto nofo‘anga ‘o e kau fakamālohi pē."
    },
    {
      "verse": 21,
      "text": "Ke ‘oua na‘a foki laea ‘a si‘i laiki na: Tuku ke fakamālō‘ia ho huafa ‘E si‘i tu‘utāmaki mo masiva."
    },
    {
      "verse": 22,
      "text": "Tu‘u, ‘Elohimi, taukapo‘i ha‘au me‘a: Manatu ki ho taukae‘i ‘e he vale ‘i he ‘aho kotoa."
    },
    {
      "verse": 23,
      "text": "‘Oua na‘a ngalo ‘a e le‘o ho kau fakamamahi ē: ‘A e longoa‘a ‘o e kakai ‘oku tu‘u ki he ‘Afiona, ‘A ia ‘oku ‘alu hake ai pē."
    }
  ],
  "timestamp": "2025-08-08T15:55:32.895146"
}