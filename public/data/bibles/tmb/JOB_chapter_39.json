{
  "book": "JOB",
  "book_name": "Job",
  "chapter": 39,
  "version_id": 1307,
  "url": "https://www.bible.com/bible/1307/JOB.39",
  "verses": [
    {
      "verse": 1,
      "text": "‘OKU ke ‘ilo ‘a e taimi ‘e fā‘ele ‘a e fanga kosi nofo mo‘unga? ‘Oku ke tokanga‘i ‘a e langā ‘a e fanga tia?"
    },
    {
      "verse": 2,
      "text": "‘Oku ke lava ke lau ‘a e ngaahi māhina kuo kakato? Pea ‘oku ke ‘ilo ‘a e taimi te nau fā‘ele ai?"
    },
    {
      "verse": 3,
      "text": "‘Oku nau hanoku hifo, ‘oku nau tuku ‘enau fānau ke hae mai, ‘Oku nau sī atu honau mamahi‘anga."
    },
    {
      "verse": 4,
      "text": "‘Oku ma‘u mālohi ‘enau fānau, ‘o tupu ke lahi ‘i he tuku‘uta; ‘Oku nau ‘alu atu, ‘o ‘ikai foki mai kiate ia."
    },
    {
      "verse": 5,
      "text": "Ko hai na‘a ne tuku atu ‘a e ‘asi kaivao ke tau‘atāina? ‘Io, ko hai na‘e vete ‘a e ha‘i ‘o e kai kilokilo?"
    },
    {
      "verse": 6,
      "text": "‘A e manu kuo u tuku ke ne ‘api ‘aki ‘a e fonua mamate, Pea ke ne nofo‘anga ki he kelekele māsima."
    },
    {
      "verse": 7,
      "text": "‘Oku ne ‘ū‘ū ki he longoa‘a mai ‘a e kolo; Kuo te‘eki ke ne ongo‘i ‘a e le‘o ‘o e tama fakateka."
    },
    {
      "verse": 8,
      "text": "Ko e me‘a ‘oku ma‘u ‘i he mo‘unga ko hono kaikai‘anga ia; Pea ‘oku ne ha‘ao ki he me‘a kotoa ‘oku mata."
    },
    {
      "verse": 9,
      "text": "‘E loto ‘a e pufaloe vao ke ngāue kiate koe? Te ne mohe po‘uli ki ho fale manu?"
    },
    {
      "verse": 10,
      "text": "Te ke no‘otaki ‘a e pufaloe vao, Ke ‘i he kauefu ‘a e leta ‘o hono piti? Te ne muimui kiate koe ‘i he ngaahi tele‘a, he toho ‘a e fu‘u leki?"
    },
    {
      "verse": 11,
      "text": "Te ke falala kiate ia koe‘uhi ko e lahi hono ngū? Pe tuku ‘atā kiate ia ho‘o fita?"
    },
    {
      "verse": 12,
      "text": "Te ke tu‘anaki ki ai ke fakafoki ho tenga na‘e tō? Mo tānaki ki ho haha‘anga uite?"
    },
    {
      "verse": 13,
      "text": "‘Oku faka‘ofo‘ofa ‘a e ngalulululu ‘a e kapakau ‘o e ‘ositalesi; Ka he ko e kapakau mo e fulufulu ‘o e sitoaki?"
    },
    {
      "verse": 14,
      "text": "He ‘oku ne li‘aki hono fua ‘i he kelekele, ‘O ne tata‘o pē ‘i he funga efu,"
    },
    {
      "verse": 15,
      "text": "Pea kuo ngalo ‘iate ia ‘e malaki nai ‘e ha va‘e, Pe laiki ‘e he manu ‘o e vao."
    },
    {
      "verse": 16,
      "text": "‘Oku ne fai ta‘e‘ofa ki he‘ene fānau, ‘o hangē ‘oku ‘ikai te nau kau kiate ia; Ko e kulanoa ‘ene ngāue, ka ‘oku ‘ikai te ne hoha‘a:"
    },
    {
      "verse": 17,
      "text": "He kuo tuku ‘e ‘Elohā ke ngalo ‘ene poto, ‘O ‘ikai vahe kiate ia hono ‘inasi ‘atamai."
    },
    {
      "verse": 18,
      "text": "Ka ‘oka ‘iloange te ne mafao atu, ‘o laka puna; ‘Oku ne kakae‘i ‘a e hoosi mo ia ‘oku heka ai."
    },
    {
      "verse": 19,
      "text": "Ko koe koā ‘oku foaki ki he hoosi ‘ene mālohi? Ko koe kuo kofu ‘aki hono kia ‘a e tala ‘oku tu‘u tekiteki na?"
    },
    {
      "verse": 20,
      "text": "Ko koe na‘e ngaohi ia ke fepunakaki hangē ha he‘e? ‘Oku fakangeingei ‘a e ha‘aha‘a ‘ene holi!"
    },
    {
      "verse": 21,
      "text": "‘Oku nau vaku ‘i he lautoka, ‘o hākahaka ‘i honau mālohi; ‘Oku ne ‘alu atu ke fakafetaulaki ki he mahafu;"
    },
    {
      "verse": 22,
      "text": "‘Oku ne kata mate ki he fakailifia, ‘O ‘ikai si‘i ke tuka: Pea ‘oku ‘ikai te ne popoi ki he mata ‘o e heletā."
    },
    {
      "verse": 23,
      "text": "‘Oku ngatata ‘i hono funga ‘a e hōfanga hau, ‘A e tao ngingila, mo e sifatau."
    },
    {
      "verse": 24,
      "text": "‘I he‘ene ngaungaue, mo ‘ene ‘oho, ‘oku ne folofua ‘a e kelekele; ‘Oku ‘ikai te ne pā ki lalo ka ifi ‘a e talupite."
    },
    {
      "verse": 25,
      "text": "‘I he ongo mai ‘a e ifi kotoa pē ‘oku mahe‘a mai ‘ene “Hahā!” ‘Oku ne fakahongi ki he tau kei mama‘o; ‘A e longoa‘a ‘o e hou‘eiki tau, mo e tuē."
    },
    {
      "verse": 26,
      "text": "Ko ho‘o fakahinohino koā ‘oku fakafolau ai ‘a e haoke, ‘O ne folahi ai hono kapakau ke puna ki he tonga?"
    },
    {
      "verse": 27,
      "text": "Ko ho‘o fekau ‘apē ‘oku puna mā‘olunga ai ‘a e ‘īkale, ‘O ne ‘ai hono pununga ki he taua kapa?"
    },
    {
      "verse": 28,
      "text": "‘Oku ne nofo‘ia ‘a e makatu‘u, ‘o ngaohi ai hono pununga, ‘I hono tumutumu māsila mo e puke."
    },
    {
      "verse": 29,
      "text": "‘Oku ne ha‘ao mei ai ki he‘ene kai, ‘Oku vakai‘i ‘e hono mata mei he mama‘o."
    },
    {
      "verse": 30,
      "text": "Na‘a mo hono fānganga ‘oku nau misi toto, Pea ko e potu ‘oku ‘i ai ‘a e mate, ‘i ai leva ia."
    }
  ],
  "timestamp": "2025-08-08T15:55:19.609782"
}