{
  "book": "JOB",
  "book_name": "Job",
  "chapter": 17,
  "version_id": 1307,
  "url": "https://www.bible.com/bible/1307/JOB.17",
  "verses": [
    {
      "verse": 1,
      "text": "‘OKU kovi ‘eku mānava, ‘Oku toe ki he kia hoku ngaahi ‘aho, ‘Oku tali mai ‘a Fa‘itoka kiate au."
    },
    {
      "verse": 2,
      "text": "‘Ikai ‘oku ‘iate au ha kau kakae? Pea ‘ikai ‘oku ou sio ki he‘enau fefe‘u mai he ‘aho mo e pō?"
    },
    {
      "verse": 3,
      "text": "‘Ē, hoko Koe mōku talifaki! Ko hai mo koe ‘e ‘atu nima kiate au?"
    },
    {
      "verse": 4,
      "text": "He kuo ke kofu honau loto ke ‘oua te nau ma‘ilo: Ko ia ‘e ‘ikai te ke tuku ke nau toka‘olunga."
    },
    {
      "verse": 5,
      "text": "Ko ia ‘oku tala humaki hono kaume‘a ke vete, ‘E ‘osi‘osi ‘a e mata ‘o ‘ene fānau."
    },
    {
      "verse": 6,
      "text": "Pea kuo ne tu‘utu‘uni au ko e me‘a ke fakatokotokanaki ‘aki ‘e he ngaahi kakai; Pea kuo u hoko ko e taha kuo ‘anuhia hono mata."
    },
    {
      "verse": 7,
      "text": "Pea kuo ninimo hoku mata ‘i he mamahi, Pea ko hoku ngaahi kupu ko e ‘ata tofu pē."
    },
    {
      "verse": 8,
      "text": "‘Oku ofo ‘a ha‘a totonu ‘i he‘eku pehē, Pea ngaueue hake ‘a e ta‘ehalaia ki he angahala fufū."
    },
    {
      "verse": 9,
      "text": "Ka ko e mā‘oni‘oni te ne tutui atu ‘i hono hala, Pea ko ia ‘oku nima ma‘a ‘e fakautuutu ai pē hono ivi."
    },
    {
      "verse": 10,
      "text": "Ka ko e me‘a kiate kimoutolu kotoa, Mou toe ha‘u ā mu‘a! Koloto ke u ma‘u ha poto ‘e taha ‘iate kimoutolu."
    },
    {
      "verse": 11,
      "text": "Ko hoku ngaahi ‘aho kuo ‘osi atu, Ko ‘eku ngaahi fakakaukau kuo motu, ‘Io, ‘a e koloa ‘a hoku loto."
    },
    {
      "verse": 12,
      "text": "Ko e pō e kuo tuku ‘e kinautolu ko e ‘aho: Pea ofi tokua ‘a e maama, ‘Osi, ‘oku mātu‘aki fotu mai ‘a e po‘uli."
    },
    {
      "verse": 13,
      "text": "Ka ai ha‘aku fakatu‘a ko e fakatu‘a ki Hētesi ko ‘api ia; Kuo u teu hoku mohenga ‘i Po‘uli."
    },
    {
      "verse": 14,
      "text": "Kuo u ui ‘a ‘Auha, ‘Alā ko ‘eku tamai; Pea ko e kelemutu, Ko ‘eku fa‘ē mo tuofefine."
    },
    {
      "verse": 15,
      "text": "Ko ia ‘oku ‘i fē fua ‘eku ‘amanaki ‘oku nau lau? Pea ko ha‘aku ‘amanaki, ko hai ‘e sio ki ai?"
    },
    {
      "verse": 16,
      "text": "Te na fakatou ‘alu hifo Ko e mo‘oni te na fakatou ‘alu hifo ki he efu."
    }
  ],
  "timestamp": "2025-08-08T15:55:16.422749"
}