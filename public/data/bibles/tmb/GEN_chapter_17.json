{
  "book": "GEN",
  "book_name": "Genesis",
  "chapter": 17,
  "version_id": 1307,
  "url": "https://www.bible.com/bible/1307/GEN.17",
  "verses": [
    {
      "verse": 1,
      "text": "PEA ‘i he faifai pea a‘u ‘a ‘Epalame ki hono hivangofulu mā hiva ta‘u, pea hā ‘a Sihova kia ‘Epalame, ‘o ne folofola kiate ia, ‘o pehē, Ko e ‘Otua au ko SĀTAI: ke ke taka ofi mai mo ke haohaoa."
    },
    {
      "verse": 2,
      "text": "Pea te u fakaai ‘eta fuakava, pea te u ngaohi koe ke lahi, ko e lahi ‘i he lahi ange fau."
    },
    {
      "verse": 3,
      "text": "Pea tō fo‘ohifo ‘a ‘Epalame: pea folofola ‘a e ‘Otua kiate ia, ‘o pehē,"
    },
    {
      "verse": 4,
      "text": "Ko e me‘a kiate au, ‘oku ‘i ai ‘eta fuakava mo koe, pea te ke hoko ko e tupu‘anga ‘o ha fuifui pule‘anga."
    },
    {
      "verse": 5,
      "text": "Pea ‘e ‘ikai kei ui ho hingoa ko ‘Epalame [ko Tupu-‘anga-‘oku-‘eiki], ka ko ho hingoa ko ‘Epalahame [ko Tupu‘anga-‘o-ha tokolahi]; he kuo u tu‘utu‘uni koe ko e tupu‘anga ‘o ha fuifui pule‘anga."
    },
    {
      "verse": 6,
      "text": "‘Io, te u ngaohi koe ke fai fanau ‘aupito ‘aupito, pea ke ke hoko ko e ngaahi pule‘anga; pea ‘e tupu meiate koe ha ngaahi tu‘i."
    },
    {
      "verse": 7,
      "text": "Pea te u fakapapau ‘eku fuakava mo koe, pea mo ho hako ‘amui, ‘o laui to‘utangata, ko e fuakava ta‘engata, Ke u nofo ko e ‘Otua kiate koe, pea ki ho hako ‘amui."
    },
    {
      "verse": 8,
      "text": "Pea te u ‘atu kiate koe, pea ki ho hako ‘amui, ‘a e fonua ‘oku ke nofo muli ai, ‘io, ‘a Kēnani kātoa, ko ho tofi‘a tukufakaholo: pea te u nofo ko honau ‘Otua."
    },
    {
      "verse": 9,
      "text": "Pea folofola ‘a e ‘Otua kia ‘Epalahame, Pea ko e me‘a kiate koe, te ke tauhi ‘eta fuakava, ‘e koe mo ho hako ‘amui, ‘o laui to‘utangata."
    },
    {
      "verse": 10,
      "text": "Ko eni ‘eku me‘a te mau tauhi, ko e fuakava ‘a‘aku mo kimoutolu mo ho hako ‘amui, ‘ilonga ha‘amou fānau tangata ‘e kamu."
    },
    {
      "verse": 11,
      "text": "Te mou kamu ‘a e kili ‘o homou ‘ao; pea ko e faka‘ilonga ia ‘o e fuakava ‘a‘aku mo kimoutolu."
    },
    {
      "verse": 12,
      "text": "Ka a‘u ki hono ‘aho valu, ka ko ha‘amou fānau tangata, pea ‘e kamu, ‘o laui to‘utangata; pe ko ha tupu ‘i ho ‘api, pe ko ha taha ‘oku ‘ikai ko ho hako, ka ko e fakatau ‘aki ha pa‘anga mei ha muli."
    },
    {
      "verse": 13,
      "text": "Kuo pau pē ke kamu ‘a ia ‘oku tupu ‘i ho ‘api, pea mo ia ‘oku fakatau ‘aki ho‘o pa‘anga; koe‘uhi ke tu‘u ‘eta fuakava ‘i homou kakano, ko e fuakava ta‘engata."
    },
    {
      "verse": 14,
      "text": "Pea ko e tama tangata, ‘a ia ne ‘ikai kamu ‘a e kili ‘o hono ‘ao, ‘io, ‘e motuhi ‘a e toko taha ko ia mei hono kakai; kuo ne maumau ‘a e fuakava mo au."
    },
    {
      "verse": 15,
      "text": "Pea folofola ‘a e ‘Otua kia ‘Epalahame, Ko e me‘a ki ho uaifi ko Sēlai, ‘e ‘ikai toe ui‘aki ‘a e hingoa ko Sēlai, ka ko Sela hono hingoa [ko Fefine-pilinisesi]."
    },
    {
      "verse": 16,
      "text": "Pea te u tāpuaki‘i ia, pea te u tuku foki ke ke ma‘u ha foha ‘iate ia, ‘io, te u tāpuaki‘i ia, pea te ne hoko ko e ngaahi pule‘anga; ‘e tupu meiate ia ha ngaahi tu‘i ‘o ha ngaahi kakai."
    },
    {
      "verse": 17,
      "text": "Pea tō fo‘ohifo ‘a ‘Epalahame, ‘o ne kata; ‘o ne pehē ‘i hono loto, ‘E ma‘u fānau koā ‘e ha fu‘u teau ta‘u? Pe fā‘ele koā ‘a Sela ko ha fu‘u hivangofulu ta‘u?"
    },
    {
      "verse": 18,
      "text": "Pea lea ‘a ‘Epalahame ki he ‘Otua, Taumaiā ke ‘oua na‘a ngalo ‘a ‘Isime‘eli mei he ‘Afiona."
    },
    {
      "verse": 19,
      "text": "Pea folofola ‘a e ‘Otua, ‘Ā, ‘e fā‘ele‘i mo‘oni ‘e ho uaifi ko Sela hao foha, pea te ke fakahingoa ia ko ‘Aisake; pea te u fakapapau mo ia ‘eku fuakava, ko e fuakava ke tukufakaholo foki ki hono hako ‘amui."
    },
    {
      "verse": 20,
      "text": "Pea ko e me‘a kia ‘Isime‘eli, kuo ongo mai ho‘o hū: ko eni, kuo u tāpuaki‘i ia, pea kuo u tu‘utu‘uni ke ne fanafanau, ‘o hoko ‘o lahi ‘aupito ‘aupito, pea ‘e tupu meiate ia ha hou‘eiki ‘e toko hongofulu mā ua; ‘io, te u ngaohi ia ko e pule‘anga lahi."
    },
    {
      "verse": 21,
      "text": "Ka ko e fuakava mo au te u fakapapau ia mo ‘Aisake, ‘a ia ‘e fā‘ele‘i kiate koe ‘e Sela ‘i he taimi ko eni ‘i he ta‘u kaha‘u."
    },
    {
      "verse": 22,
      "text": "Pea ‘osi ai ‘ena fefolofolai mo ia, pea hā‘ele hake ‘a e ‘Otua meia ‘Epalahame."
    },
    {
      "verse": 23,
      "text": "Pea hanga ‘a ‘Epalahame ‘o ne kamu ‘a hono foha ko ‘Isime‘eli; pea ‘ilonga ha kakai tangata ‘i hono ‘api, pe ko e tupu ai, pe ko e ma‘u fakatau ‘aki ‘ene pa‘anga, na‘a ne kamu‘i kinautolu ‘i he ‘aho pē ko ia, ‘a e kili ‘o honau ‘ao, ‘o hangē ko ‘ena fefolofolai mo e ‘Otua."
    },
    {
      "verse": 24,
      "text": "Pea na‘e fe‘unga ‘a ‘Epalahame mo hono hivangofulu mā hiva ta‘u, ‘i he fai ‘a e kamu ‘o e kili ‘o hono ‘ao."
    },
    {
      "verse": 25,
      "text": "Pea na‘e hongofulu mā tolu ta‘u ‘a hono foha ko ‘Isime‘eli ‘i he fai ‘o hono kamu ‘i he kili ‘o hono ‘ao."
    },
    {
      "verse": 26,
      "text": "Ko e ‘aho pē ko ia na‘e kamu ai ‘a ‘Epalahame mo hono foha ko ‘Isime‘eli;"
    },
    {
      "verse": 27,
      "text": "kae‘uma‘ā ko e kakai tangata kotoa pē ‘o hono ‘api; pe ko e tupu ai, pe ko e ma‘u fakatau ‘aki ‘a ‘ene pa‘anga mei he muli, na‘a nau kamu fakataha mo ia."
    }
  ],
  "timestamp": "2025-08-08T15:53:45.607813"
}