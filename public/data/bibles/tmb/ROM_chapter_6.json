{
  "book": "ROM",
  "book_name": "Romans",
  "chapter": 6,
  "version_id": 1307,
  "url": "https://www.bible.com/bible/1307/ROM.6",
  "verses": [
    {
      "verse": 1,
      "text": "PEA fēfē ai? Te tau pehē koā, Tau nofo‘aki fai angahala, koe‘uhi ke hulu atu ‘a e kelesi?"
    },
    {
      "verse": 2,
      "text": "Molekemama‘o! Ko kitaua na‘a ta mate ki he angahala, ‘e fēfē ‘eta kei mo‘ui‘aki ia?"
    },
    {
      "verse": 3,
      "text": "‘Io, na‘a ‘oku ‘ikai te mou ‘ilo, ‘ilonga kitautolu na‘e papitaiso, ‘o fakahoko ai kia Sīsū Kalaisi, na‘e papitaiso ‘o fakahoko ai ki he‘ene pekia."
    },
    {
      "verse": 4,
      "text": "Pea ko e me‘a ‘i hotau papitaiso ki he‘ene pekia, pea tā na‘a tau kaungā telio mo ia; koe‘uhi, hangē na‘e fokotu‘u ‘a Kalaisi mei he pekia ‘e he ‘Afio ‘a e Tamai, pehē ke fai‘aki ‘e kitautolu foki ha mo‘ui ‘oku fo‘ou hono anga."
    },
    {
      "verse": 5,
      "text": "He kapau kuo tau tupu taha mo ia ‘i he tatau ‘o ‘ene pekia, pea te tau pehē foki ‘i he tatau ‘o ‘ene toetu‘u."
    },
    {
      "verse": 6,
      "text": "He ‘oku tau ‘ilo ‘a e me‘a ni, na‘e kaungā kalusefai mo ia ‘a e motu‘a tangata ‘otautolu, koe‘uhi ke ka‘anga ‘a e sino angahala‘ia; ke ‘oua na‘a tau toe nofo pōpula kia Angahala."
    },
    {
      "verse": 7,
      "text": "He ko ia kuo mate, kuo ‘ata‘atā ia meia Angahala."
    },
    {
      "verse": 8,
      "text": "Pea ko eni, kapau na‘a tau pekia fakataha mo Kalaisi, ‘oku tau tui te tau kaungā mo‘ui foki mo ia:"
    },
    {
      "verse": 9,
      "text": "he‘etau ‘ilo kuo fokotu‘u leva ‘a Kalaisi mei he pekia, pea ‘ikai kei ‘a‘ana ke pekia; ‘oku ‘ikai kei fakaehaua ia ‘e Mate."
    },
    {
      "verse": 10,
      "text": "He ko e mate na‘a ne fai, ko e mate ki he angahala, ‘o tu‘o taha tofu pē: ka ko e mo‘ui ‘oku ne fai, ko e mo‘ui ki he ‘Otua."
    },
    {
      "verse": 11,
      "text": "Pehē foki, mou lau kimoutolu ko e koto mate ki he angahala, ka ko e koto mo‘ui ki he ‘Otua, ‘i ho‘omou tu‘u ‘ia Kalaisi Sīsū."
    },
    {
      "verse": 12,
      "text": "Ko ia, ‘oua na‘a tuku ke Hau ‘a Angahala ‘i homou sino mate ngofua, ke mou tuitala ki he ngaahi holi ‘o‘ona."
    },
    {
      "verse": 13,
      "text": "Kae‘uma‘ā ke ‘oua te mou ‘atu homou ngaahi kupu ma‘a Angahala, ko e mahafu ‘o e faikovi; ka mou ‘atu kimoutolu ki he ‘Otua, hangē ko e kakai kuo mo‘ui mei he mate, pea ‘atu homou ngaahi kupu ma‘a e ‘Otua, ko e mahafu ‘o e fai lelei."
    },
    {
      "verse": 14,
      "text": "He tala‘ehai ‘e fakaehaua kinautolu ‘e Angahala: he ‘oku ‘ikai te mou nofo kia Lao ka kia Kelesi."
    },
    {
      "verse": 15,
      "text": "Pea fēfē ai? ‘Oku ngofua ke tau fai angahala koā, koe‘uhi ‘oku ‘ikai te tau nofo kia Lao ka kia Kelesi, ‘ō?"
    },
    {
      "verse": 16,
      "text": "Molekemama‘o! ‘Ikai ‘oku mou ‘ilo, ka mou ka ‘atu kimoutolu ki ha taha ko e kau tamaio‘eiki ke talangofua kiate ia, pea ko e kau tamaio‘eiki leva kimoutolu kiate ia ‘oku mou talangofua ki ai; pe ko e kau tamaio‘eiki ‘a Angahala ‘o iku ki he mate, pe ko e kau tamaio‘eiki ‘a Fai talangofua, ‘o iku ki he mā‘oni‘oni?"
    },
    {
      "verse": 17,
      "text": "Pea ko eni, fakafeta‘i ki he ‘Otua, neongo na‘a mou nofo mu‘a ko e kau tamaio‘eiki ‘a Angahala, ka na‘a mou talangofua fie talangofua ki he fa‘ahinga akonaki na‘e tuku kimoutolu ki ai."
    },
    {
      "verse": 18,
      "text": "Pea ‘i he fakatau‘atāina kimoutolu meia angahala, na‘e fakapōpula kimoutolu kia mā‘oni‘oni."
    },
    {
      "verse": 19,
      "text": "(Ko si‘eku lea fakaetangata pē ia, ko e me‘a ‘i he vaivai ‘o homou kakano). Ko konā ‘uhinga; hangē na‘a mou ‘atu homou ngaahi kupu kia Anga‘uli mo Malakilao, ko e kau tamaio‘eiki ke ngāue ki he malaki lao; pehē, ke mou ‘atu ‘eni homou ngaahi kupu kia Mā‘oni‘oni, ko e kau tamaio‘eiki ke ngāue ki he fakahaohaoa."
    },
    {
      "verse": 20,
      "text": "Seuke, lolotonga na‘a mou nofo ko e kau tamaio‘eiki ‘a Angahala, na‘a mou tau‘atāina meia Mā‘oni‘oni."
    },
    {
      "verse": 21,
      "text": "Pea ko e hā tū ha fua na‘a mou ma‘u ‘i he taimi ko ia mei he ngaahi me‘a ko ia ‘oku mou mā ai ni? He ko e iku‘anga ‘o e ngaahi me‘a ko ia ko e mate."
    },
    {
      "verse": 22,
      "text": "Ka ‘i he tu‘u ko eni, ‘i he fakatau‘atāina kimoutolu meia Angahala, kae fakapōpula kimoutolu ki he ‘Otua, ‘oku ‘i ai hamou fua, ko e fua ‘oku taki he haohaoa, pea ko e iku‘anga ko e mo‘ui ta‘engata."
    },
    {
      "verse": 23,
      "text": "He ko e tokonaki ‘a Angahala ko e mate; ka ko e me‘a‘ofa ‘a e ‘Otua ko e mo‘ui ta‘engata, tu‘u ‘ia Kalaisi Sīsū ko hotau ‘Eiki."
    }
  ],
  "timestamp": "2025-08-08T15:57:24.711349"
}