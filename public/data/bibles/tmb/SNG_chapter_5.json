{
  "book": "SNG",
  "book_name": "Song of Solomon",
  "chapter": 5,
  "version_id": 1307,
  "url": "https://www.bible.com/bible/1307/SNG.5",
  "verses": [
    {
      "verse": 1,
      "text": "‘OKU OU mohe, kae ‘ā pē hoku loto, Sī! ko hoku ‘ofa‘anga ‘oku tukituki mai."
    },
    {
      "verse": 2,
      "text": "“To‘o kiate au, si‘oku tuofefine; Si‘oku ‘ofa‘anga, si‘eku lupe, si‘eku ta‘emele: He ko hoku ‘ulu ni ‘oku hausia, Pea viku hoku lau ‘i he tulutā ‘o e pō.”"
    },
    {
      "verse": 3,
      "text": "Kuo u to‘o hoku kofu loto; fēfē ha‘aku toe ‘ai? Kuo u fufulu hoku va‘e, pea ko e pehē ke toe ‘uli‘i?"
    },
    {
      "verse": 4,
      "text": "Na‘e velo ‘e hoku ‘ofa‘anga hono nima ‘i he ava ‘o e matapā, Pea na‘e ngaue hoku fatu ki ai."
    },
    {
      "verse": 5,
      "text": "Tu‘u au ke fakaava ki hoku ‘ofa‘anga, Pea na‘e piki hoku nima he mula, Mo hoku louhi‘i ‘i he mula komi ‘I he ngaahi pukenga ‘o e fakama‘u."
    },
    {
      "verse": 6,
      "text": "Ne u fakaava ki hoku ‘ofa‘anga; Ka ko hoku ‘ofa‘anga kuo tafoki; kuo ‘alu. ‘Ā, ne lele ‘eku mo‘ui ‘i he‘ene lea: Na‘a ku kumi ia, ka na‘e ‘ikai te u ma‘u; Na‘a ku ui ia, ka na‘e ‘ikai te ne tali au."
    },
    {
      "verse": 7,
      "text": "Na‘e ma‘u au ‘e he kau le‘o ‘oku taka he kolo; Na‘a nau taa‘i au; na‘a nau faifai ‘o u lavea; Na‘e ‘ave ‘a e tupenu kuo u pūlou ‘aki ‘E he kau le‘o ‘i he ‘ā."
    },
    {
      "verse": 8,
      "text": "Tauange mo kimoutolu, ‘a e kau ta‘ahine Selusalema, Kapau te mou ‘ilo hoku ‘ofa‘anga– ‘O hā koā ‘a e me‘a te mou tala ki ai? ‘A ‘eni, ko e mahaki manatu au."
    },
    {
      "verse": 9,
      "text": "‘O hulu fēfē ho ‘ofa‘anga ‘i he ‘ofa‘anga ‘o ha taha kehe, Si‘i fefine hōihoifua taha? ‘Io, ‘o hulu fēfē ho ‘ofa‘anga ‘i he ‘ofa‘anga ‘o ha taha kehe, ‘A ia ‘oku pehē ho‘o tapou mai kiate kimautolu?"
    },
    {
      "verse": 10,
      "text": "Ko e kili ‘atā ‘a hoku ‘ofa‘anga, mo momoho foki, Ko e fotu ‘i he toko mano."
    },
    {
      "verse": 11,
      "text": "Ko hono ‘ulu ko e koula, ko e koula kuo sivi; Ko hono lau ‘oku fafasi, ‘o ‘uli‘uli hangē ha lēveni;"
    },
    {
      "verse": 12,
      "text": "Ko hono ongo fo‘i fofonga koni lupe ‘i he funga vaitafe; ‘Oku kakau ‘i he hu‘akau, ‘Oku nofo lelei ‘i he ‘ainga."
    },
    {
      "verse": 13,
      "text": "Ko hono ongo kou‘ahe koni puke ‘akau kakala, Koni taua ‘akau manonginongi. Ko hono loungutu koni lile ‘Oku to‘i mula komi."
    },
    {
      "verse": 14,
      "text": "Ko hono nima ko e koto lula koula, Kuo fonofono kalisolaite; Ko hono sino ko e ngāue ‘a e tufunga lei, Kuo fungani ‘aki ‘a e felefelei sāfaia."
    },
    {
      "verse": 15,
      "text": "Ko hono ongo va‘e ko e pou māpele, Kuo ‘ai tu‘unga koula haka: Ko ene fotu ‘oku hangē ko Lepanoni, Toka‘i hangē ko e pupunga sita."
    },
    {
      "verse": 16,
      "text": "Ko hono ‘ao‘ingutu ko e koto melie; ‘Io, ko e ‘ū masani hono kotoa. Ko eni ia hoku ‘ofa‘anga; ‘Io, ko eni ia hoku kaume‘a, Si‘i kau ta‘ahine Selusalema."
    }
  ],
  "timestamp": "2025-08-08T15:55:55.775776"
}