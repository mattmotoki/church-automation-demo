{
  "book": "EZK",
  "book_name": "Ezekiel",
  "chapter": 34,
  "version_id": 1307,
  "url": "https://www.bible.com/bible/1307/EZK.34",
  "verses": [
    {
      "verse": 1,
      "text": "PEA hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Hako‘i-tangata, fai ha palofisai ki he kau tauhi ‘o ‘Isileli, palofisai mo ke lea kiate kinautolu, ‘io, ki he kau tauhi sipi, ‘o pehē, Ko e folofola ‘eni ‘a ‘Ātonai Sihova: ‘Oiauē ‘a e kau tauhi ‘o ‘Isileli, ‘a ia ‘oku nau fafanga kinautolu pē!"
    },
    {
      "verse": 3,
      "text": "‘Ikai ko e taau ‘o e tauhi sipi ke nau fafanga ‘a e tākanga? Ko e ngako ‘oku mou kai, pea ko e fulufulu ‘oku mou kofu ‘aki, ko e manu sino ‘oku mou tāmate‘i; ka ko e fanga sipi ‘oku ‘ikai te mou fafanga."
    },
    {
      "verse": 4,
      "text": "Tala‘ehai ‘oku mou ‘ai ke mālohi ‘a e vaivai, pea tala‘ehai ‘oku mou faito‘o ‘a ia ‘oku mahaki, pea tala‘ehai ‘oku mou ha‘iha‘i ha lavea, pea tala‘ehai ‘oku mou fakafoki ‘a ia ne sese‘e, pea tala‘ehai ‘oku mou kumi ha taha kuo mole; pea ko ho‘omou pule‘i kinautolu ‘oku fai mo e fefeka mo e laiki noa."
    },
    {
      "verse": 5,
      "text": "Ko ia na‘a nau movete ai, koe‘uhi na‘e ‘ikai fai honau tauhi: ‘o nau hoko ai ko e me‘akai ki he fanga manu kehekehe ‘o e vao, ‘o nau movetevete pē."
    },
    {
      "verse": 6,
      "text": "‘Oku hē noa si‘eku fanga sipi ‘i he ngaahi mo‘unga kehekehe, pea ‘i he ngaahi funga potu mā‘olunga: ‘io, kuo veteki ‘eku fanga sipi ‘i he funga kotoa ‘o e fonua; pea ‘oku ‘ikai ha taha ‘oku fehu‘i pe ‘oku nau ‘i fē, pea ‘oku ‘ikai ha taha ‘oku kumi ki ai."
    },
    {
      "verse": 7,
      "text": "Ko ia, mou fanongo ki he folofola ‘a Sihova, ‘a e kau tauhi na;"
    },
    {
      "verse": 8,
      "text": "Tangi ‘eku mo‘ui–ko ‘Ātonai Sihova ia mei he Ta‘ehāmai–ko e me‘a ‘i he hoko ‘eku tākanga ko e me‘a ke vetea, ‘io, kuo hoko ‘eku fanga sipi ko e me‘akai ‘a e manu kehekehe ‘o e vao, ko e ‘ikai ha taha ‘oku fai honau tauhi, pea ‘oku ‘ikai ‘eke ki he‘eku fanga sipi ‘e he kau tauhi ‘a‘aku, pea kuo fafanga kinautolu pē ‘e he kau tauhi, ka ‘oku ‘ikai te nau fafanga ‘eku tākanga–"
    },
    {
      "verse": 9,
      "text": "ko ia, fanongo ki he folofola ‘a Sihova, ‘a e kau tauhi na."
    },
    {
      "verse": 10,
      "text": "Ko e folofola ‘eni ‘a ‘Ātonai Sihova; Ko au ‘eni te u fai mo e kau tauhi; pea te u ‘eke ‘eku fanga sipi mei honau nima, pea te u hifo kinautolu mei he tauhi ‘o e tākanga; ke ‘oua na‘a toe fafanga ‘e he kau tauhi ‘a kinautolu ‘e kinautolu; ‘io, te u fakahaofi ‘eku fanga sipi mei honau ngutu, ke ‘oua te nau toe me‘akai ‘aki."
    },
    {
      "verse": 11,
      "text": "Tala atu, ko eni ‘a e folofola ‘a ‘Ātonai Sihova: Ko au ‘eni te u ‘eke ‘e au ‘eku fanga sipi, pea te u tokanga‘i kinautolu ‘e au."
    },
    {
      "verse": 12,
      "text": "Hangē ko e tokanga ‘a e tauhi ki he‘ene tākanga ‘i he ‘aho ‘oku ne hoko ai ki he lotolotonga ‘o ‘ene fanga sipi kuo movete, ‘e pehē ‘eku tokanga‘i ‘eku fanga sipi; pea te u fakahaofi kinautolu mei he ngaahi potu kehekehe ne veteki kinautolu ki ai ‘i he ‘aho na‘e ‘ao‘aofia mo fakapo‘uli tu‘u."
    },
    {
      "verse": 13,
      "text": "Pea te u fakahū kinautolu ki tu‘a mei he ngaahi kakai, pea te u tānaki kinautolu mei he ngaahi fonua, pea te u ‘omi kinautolu ki honau kelekele, pea te u fafanga kinautolu ‘i he ngaahi mo‘unga ‘o ‘Isileli, ‘i he ngaahi tele‘a, pea ‘i he potu fonua kotoa pē ‘oku nofo‘anga."
    },
    {
      "verse": 14,
      "text": "Te u fafanga ‘a kinautolu ‘i ha potu me‘akai lelei, ‘io, ‘i he ngaahi mo‘unga mā‘olunga ‘o ‘Isileli ‘e tu‘u ai honau kaikai‘anga: ko e potu ko ia te nau tākoto ai ‘i ha kaikai‘anga lelei, ‘io, ko e potu mahu te nau kaikai ai ‘i he ngaahi mo‘unga ‘o ‘Isileli."
    },
    {
      "verse": 15,
      "text": "Ko ia te u fafanga ‘eku tākanga ‘e au, pea ko au te u fakatākoto kinautolu–ko ‘Ātonai Sihova ia mei he Ta‘ehāmai."
    },
    {
      "verse": 16,
      "text": "Ko ia kuo mole te u kumia, pea ko ia ne sese‘e te u fakafoki mai, pea ko ia kuo lavea te u ha‘iha‘i, pea ko ia kuo vaivai te u ‘ai ke mālohi: ka ko ia ‘oku sisino mo mālohi te u tāmate‘i; te u fai fakalao ‘eku tauhi ‘aku."
    },
    {
      "verse": 17,
      "text": "Pea ko e me‘a kiate kimoutolu, si‘eku tākanga, ko e folofola ‘eni ‘a ‘Ātonai Sihova: Ko au ‘eni te u fakatonutonu ‘a e vaha‘a ‘o e sipi ko ē mo e sipi ko ena, ‘a e fanga sipi tangata mo e fanga kosi tangata."
    },
    {
      "verse": 18,
      "text": "Koloto ā ke mou topono ‘i he kaikai ‘i he potu mahu; pea ‘oku mou malaki koā hono toe ‘o e kaikai‘anga? pea ‘oku mou inu koā ‘a e vai tasilo, pea toki kele‘i hono toe ‘aki homou va‘e?"
    },
    {
      "verse": 19,
      "text": "Pea ko si‘eku fanga sipi, kuo pau ke nau kai ‘a e me‘a kuo mou malaki, pea ke inu ‘a e me‘a kuo mou kele‘i ‘aki homou va‘e."
    },
    {
      "verse": 20,
      "text": "Ko ia ko e folofola ‘eni ‘a ‘Ātonai Sihova kiate kinautolu: Ko au ‘eni te u fakatonutonu ‘e au ‘a e vaha‘a ‘o e sipi sino mo e sipi tutue."
    },
    {
      "verse": 21,
      "text": "Ko e me‘a ‘i ho‘omou tua‘i ‘aki ‘a e vakavaka mo e uma, mo tui‘i ‘aki homou nifo ‘a e vaivai fua pē, kae‘oua ke ‘osi honau kapusi ki tu‘a;"
    },
    {
      "verse": 22,
      "text": "ko ia te u tokoni ki he‘eku fanga sipi, pea ‘e ‘ikai te nau toe hoko ko e me‘a ke vetea; pea te u fakatonutonu ‘a e vaha‘a ‘o e sipi mo e sipi."
    },
    {
      "verse": 23,
      "text": "Pea te u fokotu‘u ke pule kiate kinautolu ha taha‘i tauhi, ‘a ia te ne fafanga kinautolu; ‘io, ‘a ‘eku sevāniti ko Tēvita; ko e toko taha ko ia te ne fafanga kinautolu, ‘io, ‘e nofo ia ko honau tauhi."
    },
    {
      "verse": 24,
      "text": "Pea ko au Sihova te u nofo atu ko honau ‘Otua, pea ko ‘eku sevāniti ko Tēvita te ne ‘eiki ‘i honau lotolotonga: ko au Sihova kuo u tala ia."
    },
    {
      "verse": 25,
      "text": "Pea te u fai ha kovinānite melino mo kinautolu, pea te u ‘ai ke ngata mei he fonua ‘a e manu kovi: pea te nau nofo nonga ‘i he toafa, pea te nau mohe ‘i he ngaahi vao."
    },
    {
      "verse": 26,
      "text": "Pea te u ngaohi kinautolu, pea mo e ngaahi potu takatakai ki hoku mo‘unga, ko e tāpuaki‘anga: pea te u tuku ke tō ha ‘uha ‘i hono taimi totonu: ‘e lolo ha ngaahi ‘uha tāpuaki."
    },
    {
      "verse": 27,
      "text": "Pea ‘e tuku hake hono fua ‘e he ‘akau ‘o e vao, pea ‘e tuku atu ‘e he fonua hono mahu, pea te nau nofo nonga pē ‘i honau kelekele: pea te nau ‘ilo ko Sihova au, ‘oka u ka fesi‘i ‘a e ‘akau ‘o honau ‘ioke, mo fakahaofi kinautolu mei he nima ‘o e fa‘ahinga na‘e tamaio‘eiki ‘aki kinautolu."
    },
    {
      "verse": 28,
      "text": "‘E ‘ikai te nau toe nofo ko e me‘a ke vete ‘e he ngaahi pule‘anga, pea ‘e ‘ikai keina kinautolu ‘e he manu ‘o e fonua; ka te nau nofo nonga pē, ‘o ‘ikai ha taha te nau ilifia ki ai."
    },
    {
      "verse": 29,
      "text": "Pea te u fokotu‘u ma‘anautolu ha ngoue ongoongoa; ko ia ‘e ‘ikai te nau toe tafia ‘i he honge ‘oku ‘i he fonua, pea ‘e ‘ikai te nau toe fua ‘a e manuki ‘a e ngaahi pule‘anga."
    },
    {
      "verse": 30,
      "text": "Pea te nau ‘ilo ko au Sihova ko honau ‘Otua ‘oku ou ‘iate kinautolu, pea ko hoku kakai kinautolu ‘a e fale ‘o ‘Isileli–ko ‘Ātonai Sihova ia mei he Ta‘ehāmai."
    },
    {
      "verse": 31,
      "text": "Pea ko kimoutolu ko ‘eku fanga sipi, ko e sipi ‘oku ou fafanga, ko e kakai kimoutolu: ko homou ‘Otua au–ko ‘Ātonai Sihova ia mei he Ta‘ehāmai."
    }
  ],
  "timestamp": "2025-08-08T15:56:25.511640"
}