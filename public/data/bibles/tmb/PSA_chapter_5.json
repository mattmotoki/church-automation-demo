{
  "book": "PSA",
  "book_name": "Psalms",
  "chapter": 5,
  "version_id": 1307,
  "url": "https://www.bible.com/bible/1307/PSA.5",
  "verses": [
    {
      "verse": 1,
      "text": "Hāngai fofonga, ‘Eiki, ki he ngaahi lea ni ‘a‘aku; Tokanga‘i ‘eku muhumuhu."
    },
    {
      "verse": 2,
      "text": "Ofe‘i ho fofonga ki he le‘o ‘o ‘eku tautapa, ‘E hoku Tu‘i mo hoku ‘Otua; He ‘oku ou hū ki he ‘Afiona."
    },
    {
      "verse": 3,
      "text": "‘Eiki, te ke fanongo ki hoku le‘o ‘i he pongipongi; Pongipongi te u fokotu‘u atu ia mo talitali."
    },
    {
      "verse": 4,
      "text": "He tala‘ehai ko e ‘Otua koe ‘oku ke manako ki he angahala; ‘E ‘ikai ‘āunofo ha kovi ki he ‘Afiona."
    },
    {
      "verse": 5,
      "text": "‘E ‘ikai matu‘u ‘a e kau sesele ‘i ho ‘ao; ‘Oku ke fehi‘a ki he kau maumau lao."
    },
    {
      "verse": 6,
      "text": "Ko kinautolu ‘oku lea loi ‘oku ke faka‘auha; ‘Oku fakalili‘a ‘e Sihova ki he tangata fakapō mo kākā."
    },
    {
      "verse": 7,
      "text": "Ka ko au–‘i he lahi ‘o ho‘o ‘alo‘ofa te u hū ki ho fale; Te u punou ‘o hanga ki ho temipale tapu ‘i he manavahē."
    },
    {
      "verse": 8,
      "text": "‘E Sihova tataki au ‘i ho‘o totonu, Koe‘uhi ko e kakai ‘oku tokamalumu kiate au, Fakatokalelei ‘i hoku ‘ao ‘a e hala ‘o‘ou."
    },
    {
      "verse": 9,
      "text": "He ‘oku ‘ikai ha me‘a ‘i honau ngutu ‘e pau: Ko honau loto ko e vanu; Ko honau kia ko e fonualoto kuo to‘o, Ka nau ‘ai ke molemole honau ‘elelo."
    },
    {
      "verse": 10,
      "text": "‘E ‘Otua, ke ke fakahalaia kinautolu; Tuku ke nau hinga ‘i he‘enau ngaahi fakakaukau: Teke‘i kinautolu ‘i he lahi ‘o ‘enau faihala, He kuo nau angatu‘u ki he ‘Afiona."
    },
    {
      "verse": 11,
      "text": "Ka, ke fiefia ‘a kinautolu kotoa Kuo hūfanga ki he ‘Afiona; Ke nau mavava ‘o lauikuonga: ‘Io, ke taukapo‘i kinautolu ‘e he ‘Afiona, Pea ke viki ‘iate koe ‘a e kau ‘ofa ki ho huafa."
    },
    {
      "verse": 12,
      "text": "He ko koe, ‘Eiki, ‘oku ke tāpuaki‘i ‘a e angatonu, ‘Oku ke kāpui ‘aki ho‘o ‘ofa ‘o hangē ha fu‘u fakaū."
    }
  ],
  "timestamp": "2025-08-08T15:55:22.367446"
}