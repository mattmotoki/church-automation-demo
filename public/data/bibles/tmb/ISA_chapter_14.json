{
  "book": "ISA",
  "book_name": "Isaiah",
  "chapter": 14,
  "version_id": 1307,
  "url": "https://www.bible.com/bible/1307/ISA.14",
  "verses": [
    {
      "verse": 1,
      "text": "HE ko Sihova te ne ‘alo‘ofa kia Sēkope, pea te ne kei fili ‘a ‘Isileli, pea te ne fakata‘utu kinautolu ‘i honau kelekele: pea ‘e feuluulufi ‘a e muli mo kinautolu, pea te nau piki ki he fale ‘o Sēkope."
    },
    {
      "verse": 2,
      "text": "‘Io, ‘e puke ‘a e ngaahi kakai kiate kinautolu, ‘o moimoi‘i kinautolu ki honau feitu‘u: pea ‘e ma‘u mai kinautolu ‘e he fale ‘o ‘Isileli ma‘anau kau tamaio‘eiki mo kau kaunanga ‘i he‘enau a‘u ki he kelekele ‘o Sihova: pea te nau taki pōpula ‘a kinautolu na‘e taki pōpula kinautolu; pea te nau fakaehaua ‘a kinautolu na‘e fakamo‘ulaloa kinautolu."
    },
    {
      "verse": 3,
      "text": "Pea ka faifai ‘o fakamālōlō koe ‘e Sihova mei ho‘o mamahi, pea mei ho‘o hoha‘a, pea mei he fatongia fefeka na‘a nau fakangāue‘i ai koe;"
    },
    {
      "verse": 4,
      "text": "‘io, ‘i he taimi ko ia te ke hiva‘aki ‘a e ta‘anga ni ki he Tu‘i Pāpilone, pea ke pehē: Uoke, kuo tuku ‘ene ngāue ‘a e tama fai fakamālohi! Kuo tuku ‘ene ngāue ‘a e potu fakahoha‘a!"
    },
    {
      "verse": 5,
      "text": "Kuo fesi‘i ‘e Sihova ‘a e mātā ‘a e kau angahala, ‘A e sēpita ‘a e kau pule;"
    },
    {
      "verse": 6,
      "text": "‘A ia na‘e taa‘i ‘a e ngaahi kakai ‘i he ‘ita ‘Aki ‘a e tā ta‘etuku, Na‘e fakaehaua ha ngaahi pule‘anga he‘enau tuputāmaki ‘Aki ha tuli na‘e ‘ikai hano ta‘ofi."
    },
    {
      "verse": 7,
      "text": "‘Oku mālōlō ‘a māmani kātoa, ‘oku nonga, ‘Oku nau pā mavava."
    },
    {
      "verse": 8,
      "text": "Na‘a mo e ngaahi paini ‘oku nau fiefia ‘I he me‘a kuo hoko kiate koe. ‘Oku lau ‘e he ngaahi sita ‘o Lepanoni, “Talu ho‘o tokoto ‘a‘au Mo e ‘ikai ‘alu hake ha ta‘anga kiate kimautolu.”"
    },
    {
      "verse": 9,
      "text": "Ko Hētesi ‘i lalo ‘oku ngaungaue ‘ia koe, Ke tali ho‘o ‘alu ki ai: ‘Oku ne ue‘i hake kiate koe ‘ani ‘ata, Ko e kau tāimu‘a ‘o māmani ‘Oku ne langa‘i ke tu‘u mei honau ngaahi taloni ‘a e kau tu‘i ‘o e ngaahi pule‘anga."
    },
    {
      "verse": 10,
      "text": "‘Oku nau tali ho‘o ‘alu, ‘O nau pehē mai kotoa, “Ko koe foki koā kuo ke vaivai hangē ko kimautolu? Kuo fakatatau koe koā kiate kimautolu?”"
    },
    {
      "verse": 11,
      "text": "Kuo ‘ohifo ki Hētesi ‘a e me‘a na‘a ke toma ai, ‘A e ongoonga‘a mai ho‘o ngaahi helefilo; Ko e me‘a ‘oku fofola ‘i lalo ‘iate koe ko e ‘uanga, Pea ko ho ngaahi kafu ko e kelemutu."
    },
    {
      "verse": 12,
      "text": "Uoke! ho‘o tō hifo mei langi, ‘E Lusefā tama ‘a Hengihengi! ‘a e tulaki koe ki he kelekele, ‘A koe na‘e ha‘aki ‘a e ngaahi pule‘anga!"
    },
    {
      "verse": 13,
      "text": "Ka ko koe na‘a ke pehē ‘i ho loto, “Ko e langi te u ‘alu hake ki ai, Te u fokotu‘u hoku taloni Ke mā‘olunga ‘i he ngaahi fetu‘u ‘a ‘Ela; ‘Io, te u nofo ‘i he mo‘unga ‘alofi‘anga, ‘I he tuliki ‘o e noate:"
    },
    {
      "verse": 14,
      "text": "Te u ‘alu hake ke mā‘olunga ‘i he ngaahi tumutumu‘i ‘ao, Te u tu‘u pau mo ‘Elioni.”"
    },
    {
      "verse": 15,
      "text": "‘Osi, ‘e ‘ohifo koe ki Hētesi, Ki he tuliki ‘o e Luo."
    },
    {
      "verse": 16,
      "text": "Ko kinautolu ‘oku mamata kiate koe Te nau fakasiosio atu, Te nau fakalaulauloto ‘iate koe; “Ko eni koā ‘a e tangata na‘e ngaohi ‘a māmani ke tete, Mo e ngaahi pule‘anga ke ngalulu;"
    },
    {
      "verse": 17,
      "text": "Na‘e ngaohi ‘a e maama nofo‘anga ko e lala, Pea laiki hono ngaahi kolo; ‘O ‘ikai veteange hono kau pōpula ke ‘alu ki ‘api?”"
    },
    {
      "verse": 18,
      "text": "Ko e ngaahi tu‘i ‘o e ngaahi pule‘anga ‘Oku nau tōfā kotoa pē ‘i he lāngilangi‘ia, Takitaha ‘i hono langi ‘o‘ona."
    },
    {
      "verse": 19,
      "text": "Ka ko koe kuo li‘aki mama‘o mo ho fonualoto, Hangē ha huli kuo li‘aki mo e fakalielia; Kuo ‘ufi‘ufi ‘aki ‘a e ngaahi ‘anga‘anga, ‘A e kakai kuo hoka‘i ‘aki ‘a e heletā; ‘A kinautolu ‘oku ‘ohifo ki he ngaahi maka ‘o e luo: Kae hangē ha ‘anga‘anga malakia."
    },
    {
      "verse": 20,
      "text": "‘E ‘ikai te ke fakataha mo kinautolu ‘i he tanu, koe‘uhi kuo ke maumau‘i ho fonua, kuo ke fakapoongi ho kakai. Ko e hako ‘o e faikovi ‘e ‘ikai ha lau ki ai ‘o ta‘engata."
    },
    {
      "verse": 21,
      "text": "Mou teuteu ha tāmate‘anga ki he‘ene fānau, koe‘uhi ko e kovi ‘o ‘enau ngaahi kui; ke ‘oua ā te nau tu‘u, ‘o ma‘u ‘a e fonua, ‘o fakafonu kolo ‘a e funga ‘o e maama nofo‘anga."
    },
    {
      "verse": 22,
      "text": "‘Io, te u tu‘u ke fai mo kinautolu–ko e folofola ia ‘a Sihova Sāpaoti mei he Ta‘ehāmai–pea te u tu‘usi mei Pāpilone ‘a e hingoa mo e toenga, ‘a e huli mo e hako–ko Sihova ia mei he Ta‘ehāmai."
    },
    {
      "verse": 23,
      "text": "Pea te u tuku ia ko e tofi‘a ‘o e lupe ‘o e lala, mo e kaho ‘o e vai; pea te u tafi ia ‘aki ‘a e me‘a tafi ‘a Faka‘auha–ko Sihova Sāpaoti ia mei he Ta‘ehāmai."
    },
    {
      "verse": 24,
      "text": "Na‘e fuakava ‘a Sihova Sāpaoti, ‘o pehē, Ko au ē, hangē ko ‘eku fakakaukau, ‘e pehē ‘ene hoko; pea hangē ko ‘eku tu‘utu‘uni, ‘e pehē ‘ene tu‘u:"
    },
    {
      "verse": 25,
      "text": "ke laiki ‘a ‘Āsilia ‘i hoku fonua; ‘io, te u malaki ia ‘i hoku mo‘unga: toki hu‘i ‘ene ‘ioke meiate kinautolu, pea ‘ave ‘ene kavenga mei hono uma."
    },
    {
      "verse": 26,
      "text": "Ko eni ‘a e tu‘utu‘uni kuo fakapapau ki māmani kātoa; pea ko e nima eni kuo tuku atu ki he pule‘anga fua pē. Seuke,"
    },
    {
      "verse": 27,
      "text": "kuo ‘a Sihova Sāpaoti ‘a e tu‘utu‘uni, pea fakaikunoa ‘e hai? pea ko ho‘ona nima kuo mafao, pea fakafoki ‘e hai?"
    },
    {
      "verse": 28,
      "text": "‘I he ta‘u na‘e pekia ai ‘a e tu‘i ko ‘Āhasi na‘e hoko mai ‘a e tala ko eni mei he Ta‘ehāmai."
    },
    {
      "verse": 29,
      "text": "‘E Filisitia, ‘oua ‘e ha‘aki fiefia, Koe‘uhi ko e motu ‘a e sēpita na‘e taa‘i ‘aki koe: ‘E huli hake mei he ngata ha kēlasa, Pea ko hono fua ko e ngata vela ‘oku puna."
    },
    {
      "verse": 30,
      "text": "Ka ‘e kaikai mālie ‘a e masiva ‘o e masiva, Pea ko e kau fusimo‘omo te nau tokoto nonga: Pea te u tāmate‘i ho aka ‘aki ‘a e honge, Pea ko ho toenga te ne fakapoongi."
    },
    {
      "verse": 31,
      "text": "Tangi ‘oiauē, si‘i matanikolo! kaila, si‘i kolo! ‘E Filisitia, te ke mamoli ‘o ‘osi; He ‘oku ha‘u ha kohu mei he noate, Pea ‘oku ‘ikai ha tō ‘i he ngaahi kongakau."
    },
    {
      "verse": 32,
      "text": "Pea ko e hā ‘a e tali ‘a e ngaahi talafekau ‘a ha pule‘anga? ‘A ‘eni; Ko Sihova kuo tanupou ‘a Saione, pea ‘oku hūfanga ki ai ‘a e kau fāiekina ‘o hono kakai."
    }
  ],
  "timestamp": "2025-08-08T15:55:59.715875"
}