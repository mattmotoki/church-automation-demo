{
  "book": "EZK",
  "book_name": "Ezekiel",
  "chapter": 12,
  "version_id": 1307,
  "url": "https://www.bible.com/bible/1307/EZK.12",
  "verses": [
    {
      "verse": 1,
      "text": "PEA hoko ‘a e folofola ‘a Sihova kiate au, ‘o pehē,"
    },
    {
      "verse": 2,
      "text": "Hako‘i-tangata, ko ho‘o nofo ‘oku fai ‘i he lotolotonga ‘o e fāmili pau‘u, ‘a ia ‘oku nau ma‘u mata ke sio ‘aki, ka ‘oku ‘ikai te nau sio, ‘oku nau ma‘u telinga ke fanongo ‘aki, ka ‘oku ‘ikai te nau ongo‘i; he ko e fāmili pau‘u ena."
    },
    {
      "verse": 3,
      "text": "Siini, Hako‘i-tangata, ke ke tokonaki ma‘au ‘a e me‘a ki he ‘alu ‘i he fakahē, pea ke fai ‘aho ho‘o tuku atu hangē ha fakahē, ke nau sio ki ai; ‘io, ke ke hiki mei ho potu na ki ha potu kehe, ‘oku nau sio ki ai: hei‘ilo te nau tokanga nai, he ko e fāmili pau‘u ‘ena."
    },
    {
      "verse": 4,
      "text": "‘Io, ‘ave ki tu‘a ho‘o tokonaki, ‘aho, ke nau sio ki ai, ko e tokonaki tofu pē ‘o ha ‘alu pōpula: ka ke toki ‘alu pē koe, efiafi, ka ‘oku nau sio ki ai, ko e hū kitu‘a tofu pē ‘a ha ‘alu pōpula."
    },
    {
      "verse": 5,
      "text": "Lolotonga ‘enau sio ki ai, ke ke foa hao ava ‘i he holisi, pea ke ‘ave me‘a kitu‘a ai."
    },
    {
      "verse": 6,
      "text": "Lolotonga ‘enau sio ki ai, ke ke hili ia ki ho uma, ‘ave kitu‘a ‘i he kaupō‘uli; fakapūlou ho mata ke ‘oua te ke sio ki he kelekele; he kuo u tuku koe ko e taipe ki he fale ‘o ‘Isileli."
    },
    {
      "verse": 7,
      "text": "Pea u fai tatau mo hoku fekau: na‘a ku ‘ave nāunau kitu‘a, ‘aho, ko e tokonaki tofu pē ‘o ha ‘alu pōpula; pea efiafi na‘a ku hanga ‘o foa ha ava ‘i he holisi; na‘a ku ‘ave me‘a kitu‘a ‘i he kaupō‘uli; na‘a ku hilifaki ki hoku uma ‘oku nau sio ki ai."
    },
    {
      "verse": 8,
      "text": "Pea pongipongi hake na‘e hoko ‘a e folofola ‘a Sihova kiate au, ‘o pehē,"
    },
    {
      "verse": 9,
      "text": "Hako‘i-tangata, ‘ikai kuo fehu‘i kiate koe ‘e he fale ‘o ‘Isileli, ‘a e fāmili pau‘u na, ‘o pehē, Ko e hā ‘a e me‘a ‘oku ke fai?"
    },
    {
      "verse": 10,
      "text": "Te ke tala kiate kinautolu, Ko e folofola eni ‘a ‘Ātonai Sihova: Ko e kavenga ‘eni ‘a e ‘eiki ‘i Selusalema, pea mo e fale kotoa ‘o ‘Isileli, ‘a ia ‘oku kau ki ai ‘a e fa‘ahinga ko ē."
    },
    {
      "verse": 11,
      "text": "Ke ke lea ‘o pehē, Ko homou taipe au: hangē ko ‘eku fai, ‘e pehē ‘a e fai kiate kinautolu: te nau ‘alu ‘i he fakahē, ‘i he taki pōpula."
    },
    {
      "verse": 12,
      "text": "Pea ko e ‘eiki ‘oku nofo ‘i honau lotolotonga te ne hili ki hono uma ‘i he kaupō‘uli, pea te ne ‘alu kitu‘a: te nau foa ha ava ‘i he holisi ke ‘ave ‘a e me‘a kitu‘a: te ne fakapūlou hono mata, koe‘uhi ke ‘oua te ne sio ‘e ia ki he fonua ‘aki ha fo‘i mata."
    },
    {
      "verse": 13,
      "text": "Pea te u fola hoku kupenga kiate ia, pea ‘e pō ia ‘i he‘eku hele: pea te u ‘omi ia ki Pāpilone, ki he fonua ‘o e kau Kalitia; kae ‘ikai te ne sio ki ai, pea te ne pekia ‘i he potu ko ia."
    },
    {
      "verse": 14,
      "text": "Pea ko kinautolu ‘oku takatakai kiate ia, ‘a e tākanga mo ‘ene ngaahi vāhenga tau kotoa, te u punakaki ki he matangi kotoa pē; pea te u tafi ki tu‘a niu ‘aki ‘a e heletā."
    },
    {
      "verse": 15,
      "text": "Pea te nau ‘ilo ko Sihova au, ‘oka u ka veteki kinautolu ‘i he ngaahi pule‘anga, mo punakaki ki he ngaahi fonua."
    },
    {
      "verse": 16,
      "text": "Ka te u fakahaofi hanau toenga mei he heletā mo e honge mo e mate faka‘auha, ko e tu‘unga me‘a toko si‘i; koe‘uhi ke nau ‘a‘au ‘enau ngaahi fu‘u fakalielia ‘i he ngaahi pule‘anga te nau hoko ki ai; ke nau ‘ilo ko Sihova au."
    },
    {
      "verse": 17,
      "text": "Pea na‘e hoko ‘a e folofola ‘a Sihova kiate au, ‘o pehē,"
    },
    {
      "verse": 18,
      "text": "Hako‘i-tangata, te ke kai tete pē ho‘o me‘akai, pea te ke fai ho‘o inu mo e hoha‘a mo e fakamamahi."
    },
    {
      "verse": 19,
      "text": "Pea te ke pehē ki he kakai ‘o e fonua, Ko e folofola ‘eni ‘a ‘Ātonai Sihova ki he nofo Selusalema, ‘I he kelekele ‘o ‘Isileli te nau kai ‘enau me‘akai mo e hoha‘a, pea te nau fai ‘enau inu mo e ofoofo, koe‘uhi kuo mole hono mahu, pea kuo lala hono fonua, koe‘uhi ko e fakamālohi ‘a e kau nofo ai."
    },
    {
      "verse": 20,
      "text": "‘Io, fakalala ‘a e ngaahi kolo kakai, pea ‘e ka‘anga ‘a e fonua; ke mou ‘ilo ko Sihova au."
    },
    {
      "verse": 21,
      "text": "Pea hoko ‘a e folofola ‘a Sihova kiate au, ‘o pehē,"
    },
    {
      "verse": 22,
      "text": "Hako‘i-tangata, ko e hā ‘a e lea ni ‘oku fakatokotokanaki ‘aki ‘iate kimoutolu, ‘o kau ki he fonua ‘o ‘Isileli, ‘o pehē; ‘Oku fakalōloa taimi, Pea kuo ikunoa ‘a e vīsone kotoa?"
    },
    {
      "verse": 23,
      "text": "Ko ia ke ke tala kiate kinautolu, ‘o pehē, Ko e folofola ‘eni ‘a ‘Ātonai Sihova: Te u ‘ai ke mate ‘a e lea ko ia, pea ‘e ‘ikai toe fakatokotokanaki ‘aki ia ‘i ‘Isileli: ka ke tala kiate kinautolu, ‘Oku ofi ‘a e taimi Mo e tala ‘a e vīsone kotoa."
    },
    {
      "verse": 24,
      "text": "He ‘ikai toe ai ha vīsone loi, mo e tongafisi fakaoleole, ‘i he lotolotonga ‘o e fale ‘o ‘Isileli."
    },
    {
      "verse": 25,
      "text": "He ko Sihova au; ko au ‘e lea: ko e lea ‘oku ou fai ‘e hoko ia; ‘e ‘ikai toe toloi: he ‘i homou taimi, ‘a e fāmili pau‘u na, te u lea‘aki ha me‘a ‘o fai–ko ‘Ātonai Sihova ia mei he Ta‘ehāmai."
    },
    {
      "verse": 26,
      "text": "Pea na‘e hoko ‘a e folofola ‘a Sihova kiate au, ‘o pehē,"
    },
    {
      "verse": 27,
      "text": "Hako‘i-tangata, vakai ‘oku lau ‘e he fale ‘o ‘Isileli, Tokua ko e vīsone ‘oku ne sio ki ai ko e me‘a ki ha taimi fuoloa; ‘io, ‘oku palofisai ‘a e siana ni ki he ngaahi taimi mama‘o."
    },
    {
      "verse": 28,
      "text": "Ko ia ke ke lea kiate kinautolu, ‘o pehē, Ko e folofola ‘eni ‘a ‘Ātonai Sihova, ‘E ‘ikai toe toloi ‘eku ngaahi lea; ko e lea te u fai ‘e hoko–ko ‘Ātonai Sihova ia mei he Ta‘ehāmai."
    }
  ],
  "timestamp": "2025-08-08T15:56:22.154814"
}