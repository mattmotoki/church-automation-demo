{
  "book": "LEV",
  "book_name": "Leviticus",
  "chapter": 1,
  "version_id": 1307,
  "url": "https://www.bible.com/bible/1307/LEV.1",
  "verses": [
    {
      "verse": 1,
      "text": "PEA ui ange ‘a Mōsese ‘e he ‘Eiki, ‘o ne folofola ki ai mei he Tēniti Fe‘iloaki‘anga, ‘o pehē,"
    },
    {
      "verse": 2,
      "text": "Lea ki ha‘a ‘Isileli, mo ke pehē kiate kinautolu, Ka ‘i ai ha tangata ‘iate kimoutolu te ne ‘oatu ha kōpano ki he ‘Eiki, te ne fai ‘ene kōpano mei he‘ene fanga manu, mei he fanga pulu, pe mei he fanga sipi."
    },
    {
      "verse": 3,
      "text": "Kapau ko e feilaulau-mōifua ‘a ‘ene kōpano, ko ha pulu, te ne ‘atu ha manu tangata ‘oku ‘ikai hano mele! te ne ‘atu ia ‘i he matapā ‘o e Tēniti Fe‘iloaki‘anga, ke hōifua ai ‘a e finangalo ‘o e ‘Eiki."
    },
    {
      "verse": 4,
      "text": "Pea te ne hilifaki hono nima ki he ‘ulu ‘o e feilaulau; pea ‘e tali ia koe‘uhi ko e tangata, ko e fakalelei ma‘ana."
    },
    {
      "verse": 5,
      "text": "Pea te ne tāmate‘i ‘a e pulu ‘i he ‘ao ‘o Sihova: pea ko e ngaahi foha ‘o ‘Ēlone ‘a ia ‘oku taula‘eiki, te nau ‘atu ‘a e toto, ‘o luluku ‘aki ia ‘a e ‘ōlita takatakai, ‘a ia ‘oku ‘i he mata Tēniti Fe‘iloaki‘anga."
    },
    {
      "verse": 6,
      "text": "Pea te ne fohi ‘a e feilaulau, ‘o tafa ia."
    },
    {
      "verse": 7,
      "text": "Pea ko e ngaahi foha ‘o ‘Ēlone ko e Taula‘eiki te nau ‘esiafi ki he ‘ōlita, mo fakamā‘opo‘opo ‘a e fefie ki he afi;"
    },
    {
      "verse": 8,
      "text": "pea ko e ngaahi foha ‘o ‘Ēlone, ‘a ia ‘oku taula‘eiki, te nau fakamā‘opo‘opo ‘a e ngaahi konga manu, ‘a e ‘ulu, mo e ngako, ki he fefie ‘oku ‘i he afi ‘i he ‘ōlita:"
    },
    {
      "verse": 9,
      "text": "ka ko hono to‘oto‘onga mo hono ngaahi alanga te ne fufulu vai: pea ‘e toki tutu ‘e he taula‘eiki hono kotoa ‘i he ‘ōlita, ko e feilaulau-mōifua fai‘aki ‘a e afi, ko e ngangatu fakahōifua kia Sihova."
    },
    {
      "verse": 10,
      "text": "Pea kapau ko ‘ene kōpano ko e me‘a mei he‘ene fanga manu iiki, ko ha sipi pe kosi, ka ko ha feilaulau-mōifua; te ne ‘atu ha manu tangata ‘oku ‘ikai hano mele."
    },
    {
      "verse": 11,
      "text": "Pea te ne tāmate‘i ia ‘i he tafa‘aki ‘ōlita ki he tokelau, ‘i he ‘ao ‘o Sihova: pea ko e ngaahi foha ‘o ‘Ēlone, ‘a ia ‘oku taula‘eiki, te nau luluku ‘aki ‘a e ‘ōlita hono toto takatakai."
    },
    {
      "verse": 12,
      "text": "Pea te ne tafa ia, ‘o tuku hono ngaahi konga mo hono ‘ulu mo hono ngako: pea ko e taula‘eiki te ne fakamā‘opo‘opo ia ‘i he funga fefie, ‘a ia ‘oku ‘i he afi ‘i he ‘ōlita:"
    },
    {
      "verse": 13,
      "text": "ka ko hono to‘oto‘onga mo hono ngaahi alanga te ne fufulu vai: pea ‘e ‘atu ‘e he taula‘eiki hono kotoa, ‘o tutu ‘i he ‘ōlita: ko e feilaulau-mōifua ia, fai‘aki ‘a e afi, ko e ngangatu fakahōifua kia Sihova."
    },
    {
      "verse": 14,
      "text": "Pea kapau ko ‘ene kōpano ‘oku fai mei he manupuna, ka ko e feilaulau-mōifua, te ne fai‘aki ‘a e kulukulu, pe ha lupe mui."
    },
    {
      "verse": 15,
      "text": "Pea ‘e ‘omi ‘e he taula‘eiki ki he ‘ōlita, pea te ne motuhi fakalouhi‘imofisi hono ‘ulu, ‘o tutu ‘i he ‘ōlita, pea te ne tatau hono toto ‘i he holisi ‘o e ‘ōlita:"
    },
    {
      "verse": 16,
      "text": "pea te ne fakangākau ia, ‘o lī ki he tafa‘aki ‘ōlita ki hahake, ki he potu ‘o e efuefu."
    },
    {
      "verse": 17,
      "text": "Pea te ne hele hono kapakau, kae ‘ikai fahi ua; pea ‘e tutu ia ‘e he taula‘eiki ‘i he ‘ōlita ‘i he funga fefie ‘oku ‘i he afi: ko e feilaulau-mōifua ia, fai‘aki ‘a e afi, ko e ngangatu fakahōifua kia Sihova."
    }
  ],
  "timestamp": "2025-08-08T15:53:59.960506"
}