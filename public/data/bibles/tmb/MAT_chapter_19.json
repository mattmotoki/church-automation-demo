{
  "book": "MAT",
  "book_name": "Matthew",
  "chapter": 19,
  "version_id": 1307,
  "url": "https://www.bible.com/bible/1307/MAT.19",
  "verses": [
    {
      "verse": 1,
      "text": "PEA kuo hili ‘a e ngaahi lea ko ia ‘a Sīsū, na‘a ne hiki mei Kāleli, ‘o ne a‘u ki he tafa‘aki fonua ‘o Siutea ‘i Tu‘a Soatani;"
    },
    {
      "verse": 2,
      "text": "pea na‘e muimui kiate ia ha ngaahi fu‘u kakai lahi, pea na‘a ne fakamo‘ui kinautolu ‘i he potu ko ia."
    },
    {
      "verse": 3,
      "text": "Pea ha‘u ki ai ha kau Fālesi ke ‘ahi‘ahi‘i ia, ‘o nau pehē, ‘oku ngofua koā ke tukuange hoto uaifi ‘i ha me‘a pē?"
    },
    {
      "verse": 4,
      "text": "Pea tali ‘e ia, ‘o ne pehē, Ne ‘ikai te mou lau koā, Ko ia na‘a ne ngaohi ‘a e kakai ‘i he kamata‘anga na‘a ne ngaohi tangata mo fefine kinautolu?"
    },
    {
      "verse": 5,
      "text": "mo ne folofola, Ko e me‘a ko ia ‘e tuku ai ‘e ha tangata ‘ene tamai mo ‘ene fa‘ē, ka ne pīkitai ki hono uaifi; pea ‘e hoko ‘a e toko ua ko e kakano pē taha?"
    },
    {
      "verse": 6,
      "text": "Tā ‘oku ‘ikai te na kei ua, ka ko e kakano pē taha. ‘Āua; pea ko e me‘a kuo fakahoko ‘e he ‘Otua, ke ‘oua na‘a fakamāvae ‘e ha tangata."
    },
    {
      "verse": 7,
      "text": "Pea nau pehē ki ai, Ka ko ia, pea ko e hā na‘e tu‘utu‘uni ai ‘e Mōsese ke ‘ange ha tohi vete, ‘o tukuange?"
    },
    {
      "verse": 8,
      "text": "Pea pehē ‘e ia kiate kinautolu, Ko e me‘a ‘i he fefeka ‘o ho‘omou anga, ko ia na‘e fakangofua ai ‘e Mōsese ke mou tukuange homou ngaahi uaifi: ka na‘e ‘ikai ke pehe‘i he kamata‘anga."
    },
    {
      "verse": 9,
      "text": "Ka ‘oku ou tala atu, ka ai ha taha te ne li‘aki hono uaifi, ‘o ‘ikai ‘i ha‘ane fe‘auaki, pea ne toki mali mo ha fefine kehe, ‘oku ne fe‘auaki: pea ko ia te ne mali mo ia kuo li‘aki ‘oku ne tono fefine."
    },
    {
      "verse": 10,
      "text": "Pea lau ‘e he‘ene kau ako kiate ia, Kapau ko hono anga ia ‘o e tangata mo hono uaifi, tā ‘oku lelei ke ‘oua ‘e mali."
    },
    {
      "verse": 11,
      "text": "Ka ka pehē ‘e ia kiate kinautolu, ‘E ‘ikai tali ‘a e me‘a ko ia ‘e he kakai kotoa pē, ngata pē ‘iate kinautolu kuo tuku ki ai."
    },
    {
      "verse": 12,
      "text": "He ‘oku ‘i ai ‘a e fa‘ahinga ‘iunoke ‘oku tupu pehē mei he manava ‘o ‘enau fa‘ē; pea ‘oku ‘i ai ‘a e fa‘ahinga ‘iunoke kuo feia ‘e ha kakai: pea ‘oku ‘i ai ‘a e fa‘ahinga ‘iunoke kuo nau ngaohi kinautolu ke pehē, koe‘uhi ko e Pule‘anga ‘o Hēvani. Ko ia ‘oku ne mafai ke tali, ke ne tali."
    },
    {
      "verse": 13,
      "text": "Na‘e toki ‘omi kiate ia ha kau tamaiki ke ne hilifaki hono nima ki ai, mo lotua: ka na‘e lolomi ‘a e kakai ‘e he kau ako."
    },
    {
      "verse": 14,
      "text": "Ka ka pehē ‘e Sīsū, Tuku pē ‘a e tamaiki, pea ‘oua ‘e ta‘ofi ‘enau ha‘u kiate au; he ‘oku ma‘a e fa‘ahinga ko ia ‘a e Pule‘anga ‘o Hēvani."
    },
    {
      "verse": 15,
      "text": "Pea ne hilifaki hono nima kiate kinautolu, ‘o ne ‘alu mei he potu ko ia."
    },
    {
      "verse": 16,
      "text": "Pea ‘iloange na‘e ha‘u kiate ia ha toko taha, ‘o ne pehē, Tangata‘eiki, ko e hā ha ngāue lelei ke u fai, ka u ma‘u ai ‘a e mo‘ui ta‘engata?"
    },
    {
      "verse": 17,
      "text": "Pea tali ‘e ia, ko e hā ‘oku ke ‘eke ai kiate au ‘i he lelei? ‘Oku Toko Taha pē ‘a e lelei: ka ‘o kapau ko ho loto ke ke hū ki he mo‘ui, pea ke ke tauhi ‘a e ngaahi fekau."
    },
    {
      "verse": 18,
      "text": "Pea pehē ‘e ia, ‘a e fē fua?. Pea pehē ‘e Sīsū, ‘A ‘eni, ‘E ‘ikai te ke fakapō, ‘E ‘ikai te ke fe‘auaki, ‘E ‘ikai te ke kaiha‘a, ‘E ‘ikai te ke tukuaki."
    },
    {
      "verse": 19,
      "text": "Faka‘apa‘apa ki ho‘o tamai mo ho‘o fa‘ē: pea, Te ke ‘ofa ki ho kaungā‘api ‘o hangē pē ko ho‘o ‘ofa kiate koe."
    },
    {
      "verse": 20,
      "text": "Pea lea ‘e he talavou kiate ia, Kuo u tauhi kotoa ‘a e ngaahi lao ko ia: ko e hā ‘aku ‘oku kei toe ke fai?"
    },
    {
      "verse": 21,
      "text": "Pea lea ‘a Sīsū ki ai, Kapau ko ho loto ke ke haohaoa, mole pē ‘o fakatau atu ho‘o nga‘oto‘ota, pea foaki hono pa‘anga ki he masiva, pea ‘e ai ha koloa ‘e fa‘oaki ma‘au ‘i Hēvani: pea ke ha‘u ‘o kau ‘i hoku lahi."
    },
    {
      "verse": 22,
      "text": "Pea ‘i he fanongo ‘a e talavou ki he lea ko ia na‘a ne foki kuo mamahi: he ko e toko taha ia na‘e ma‘u me‘a lahi."
    },
    {
      "verse": 23,
      "text": "Pea pehē ‘e Sīsū ki he‘ene kau ako, Ko au ē, ‘oku ou tala atu, ‘E faingata‘a ‘a e hū ‘a ha koloa‘ia ki he Pule‘anga ‘o Hēvani."
    },
    {
      "verse": 24,
      "text": "‘Io, ‘oku ou toe lea atu, ‘oku faingofua ke hū ha kāmeli ‘i ha ava‘i hui tuitui, ‘i he hū ‘a ha koloa‘ia ki he Pule‘anga ‘o Hēvani."
    },
    {
      "verse": 25,
      "text": "Pea ‘i he fanongo ki ai ‘a e kau ako na‘a nau fu‘u ‘oho, ‘o nau pehē, Ko hai ai tū ‘e ala mo‘ui?"
    },
    {
      "verse": 26,
      "text": "Pea siofia kinautolu ‘e Sīsū, ‘o ne pehē ange, ‘I he vakai ‘a e tangata ko e me‘a ia ‘e ‘ikai lava; ka ki he ‘Otua ‘oku malava ‘a e me‘a kotoa pē."
    },
    {
      "verse": 27,
      "text": "Toki tali ‘e Pita, ‘o ne pehē ki ai; Vakai, ko kimautolu kuo mau li‘aki ‘a e me‘a kotoa pē, ‘o mau muimui kiate koe: ko e hā ai ha me‘a te mau ma‘u?"
    },
    {
      "verse": 28,
      "text": "Pea pehē ‘e Sīsū kiate kinautolu, Ko au ē, ‘oku ou tala atu, Ka hoko ‘a e Fakatupu fo‘ou, pea nofo ‘a e Fanautama ‘a Tangata ‘i hono taloni lāngilangi‘ia, pea ko kimoutolu kuo mou muimui ‘iate au ‘e fakanofo kimoutolu foki ki ha taloni ‘e hongofulu mā ua, ‘o mou fakamaau ‘a e matakali ‘e hongofulu mā ua ‘o ‘Isileli."
    },
    {
      "verse": 29,
      "text": "‘Io, ‘ilonga ha taha kuo ne li‘aki ha ngaahi tokoua, pe ha ngaahi tuofāfine, pe ha tamai, pe ha fa‘ē, pe ha fānau, pe ha ngaahi tōkanga ngoue, pe ha ngaahi fale, koe‘uhi ā ko hoku hingoa, te ne toe ma‘u ‘o lōlahi, pea ‘e tō mo‘ona foki ‘a e mo‘ui ta‘engata."
    },
    {
      "verse": 30,
      "text": "Ka ko e tokolahi ‘oku mu‘omu‘a te nau muimui; pea ko e tokolahi ‘oku muimui te nau mu‘omu‘a."
    }
  ],
  "timestamp": "2025-08-08T15:57:01.786167"
}